جملہ حقوق بحق ناشر محفوظ ہیں




        کتاب کا نام                خواص بادام
        مصنف                        استاذ الحکما حکیم محمد عبداللہ 
        بارہواں ایڈیشن                مارچ ۲۰۰۴ء
        مطبع                        گنج شکر پریس
        ناشر                        عروہ وحیدسلیمانی
        تعداد                        ۱۱۰۰
        قیمت                        ۔/۱۸ روپے


ملنے کا پتہ


ادارہ مطبوعات سلیمانی
رحمان مارکیٹ‘ غزنی سٹریٹ‘ اردو بازار لاہور۔ فون : ۷۲۳۲۷۸۸
E.mail: idarasulemani@yahoo.com 




@ انتساب


اُن راست باز اور صداقت شعار 
طبی اداروں کے نام
جو خداوند لایزال کی لاجواب نعمت
بادام
کے خالص مرکبات تیار کر کے مخلوق خدا کو
فیض یاب کرتے ہیں@ 


فہرست
بادام کا تعارف        ۱۰
بادام سے امراض کا علاج        ۲۰
دماغ کی بیماریاں        ۲۰
آنکھوں کی بیماریاں        ۳۶
دانتوں اور کانوں کی بیماریاں        ۳۸
سینہ‘ جگر اور پھیپھڑے کی بیماریاں        ۴۲
دل کی بیماریاں        ۴۶
معدہ‘ آنتوں اور مثانہ کی بیماریاں        ۴۸
جلد کی بیماریاں        ۵۴
اعصاب کی بیماریاں        ۵۸
مردوں‘ عورتوں اور بچوں کی بیماریاں        ۶۰
کشتہ جات        ۶۵
متفرقات        ۶۹
----


@ عرض ناشر


        دادا محترم استاذ الحکماء حکیم محمدعبداللہ کا نام طبی تحقیق و تصنیف کی دنیا میں کسی تعارف کا محتاج نہیں۔ طبی تصنیف کے میدان میں اُنہوں نے سو سے زیادہ کتب تصنیف کیں‘ جن میں سے کچھ تقسیم ہندوستان کے وقت ضائع ہو گئیں اور ساٹھ سے زیادہ کتب اب طبع ہو چکی ہیں۔ جن میں کنز المجربات ‘ کنزالمرکبات اور پاک و ہند کی جڑی بوٹیاں سرفہرست ہیں۔
        ایک طویل عرصہ کے بعد ادارہ نے اس کو بہترین کاغذ اور خوبصورت کمپیوٹر کمپوزنگ‘ طباعت اور رنگین سرورق سے آراستہ کرکے پیش کیا ہے۔ اور حتی الامکان اس کو غلطیوں سے مبرا رکھنے کی کوشش کی ہے۔ 
        ہم نے اس کتاب کو دوسرے خواص کی طرح عمدہ طباعت اور معیار کو برقرار رکھنے کی کوشش کی ہے۔ ہمیں یقین ہے کہ قارئین ہماری اس کاوش کو پسند فرمائیں گے اور ادارہ کی باقی کتابوں کی طرح اس کو بھی قبول عام کا درجہ دیں گے۔
عروہ وحید سلیمانی
یکم مارچ ۲۰۰۴ء@ 
----
@ دیباچہ طبع اول و دوم
        بادام وہ مشہور میوہ ہے‘ جس سے دنیا کا بچہ بچہ واقف ہے اس میں قادرِ مطلق نے بے شمار فوائد رکھے ہیں۔ مگر ہم اپنی کم علمی کی وجہ سے ان سے بہت ہی کم مستفید ہوتے ہیں۔
بادام سے بے شمار لذیذ مرکبات تیار ہوتے ہیں جو اپنی اپنی جگہ بہت سے فوائد اپنے اندر پنہاں رکھتے ہیں … بہت ممکن ہے کہ ہمارے ناظرین نیم‘ ریٹھہ اور پھٹکڑی جیسی تلخ چیزوں کے فوائد پڑھتے پڑھتے گھبرا گئے ہوں۔ لہٰذا آج ہم بادام کے فوائد پر قلم اٹھاتے ہیں۔ گو حضرت سعدی مرحومؒ کا مقولہ                 ع
کہ داروئے تلخ است دافع مرض
        اس کے مخالف ہی ہے۔ مگر ہمیں ناظرین کا پاس خاطر ضروری ہے علاوہ ازیں استازیم مولانا حکیم ابوالخیر خیر الدین احمد صاحب مرحوم کا یہ ارشاد مبارک بھی مجبور کر رہا ہے کہ ہمیشہ سعدی کا ہی مطیع نہ بنا کر‘ کبھی ہماری روح کو بھی خوش کر دیا کر۔ مولانا مرحوم کی عادت مبارک تھی کہ جب اپنی ذات کے لیے کوئی نسخہ تجویز کراتے تو پہلے یہ شرط پیش کر دیا کرتے کہ دیکھئے حکیم صاحب نسخہ خوش ذائقہ ہو فائدہ نہ ہوا تو کم از کم استعمال کے دوران میں کچھ لطف تو محسوس ہو گا۔
        اللہ اللہ کیسے زندہ دل بزرگ تھے۔ خدا انہیں غریق۔ رحمت کرے ۔آمین
محمد عبداللہ عفی عنہٗ
جہانیاں ضلع ملتان@ 


@ دیباچہ طبع سوم
        ہماری زیر نظر کتاب کا موجودہ ایڈیشن مکتبہ سلیمانی کی طرف سے شوق خدمت سے دھڑکتے دلوں‘ لیکن مادی وسائل سے سراسر خالی جیبوں کے عالم میں پیش کیا جا رہا ہے۔ خالی جیبوں کا یہ عالم خدا کے ان لکھوکھہا بندوں کے ساتھ ساتھ ہمارے حصے میں بھی آیا ہے جو محض بندئہ خدا ہونے کے جرم میں بے خدا سیاست اور بے خدا حکومت کی قہرمانیوں سے عاجز آ کر اس سرزمین میں وارد ہوئے۔
        الحمدللہ اس بے سروسامانی کے باوجود ہمارے جذبۂ   خدمت خلق میں کوئی فرق نہیں آیا۔ احباب سے اپیل ہے کہ وہ ہمارے اس جذبہ کی بقاء کے لیے دعا فرمائیں۔ آمین!
        احباب سے درخواست ہے کہ وہ اس کتاب کی افادی حیثیت سے بہرہ مند ہو جانے کے بعد جناب مؤلف کے حق میں بھی یہ دعائے خیر کریں کہ رب ذوالجلال انہیں ہر قسم کے ذہنی صدمات کو برداشت کرنے کی قوت بخشے تاکہ وہ خلق خدا کی خدمت کے لیے پھر اسی مجنونانہ سرگرمی کے ساتھ برسر عمل ہو جائیں جو گذشتہ کئی سالوں سے ان کی ذات گرمی کا طرۂ امتیاز ہے۔
ناظم مکتبہ سلیمانی         
جہانیاں‘ ضلع ملتان ۲۰ جنوری ۵۲ء@ 


@ دیباچہ طبع چہارم




        خواص بادام کے دو ایڈیشن قیام پاکستان سے قبل ہم نے اپنے سابق وطن روڑی ضلع حصار سے شائع کیے تھے۔ اس کتاب کا تیسرا ایڈیشن ہم نے پاکستان منتقل ہونے کے بعد جنوری ۵۲ء میں شائع کیا۔ جبکہ اللہ تعالیٰ کے فضل سے مکتبہ سلیمانی کی نشاۃ ثانیہ کا موقعہ آیا۔ رب اکبر کی اس عنایت خاص پر ہماری زبان سپاس شکر پیش کرنے سے عاجز ہے کہ اس نے ہماری دیگر کتب کی مانند ’’خواص بادام‘‘ کو بھی قبولیت عامہ کا شرف عطا فرمایا۔
        ’’خواص بادام‘‘ کا تیسرا ایڈیشن ایک مدت سے ختم ہو رہا تھا اور ہمارے کرم فرماء اس کے نئے ایڈیشن کی اشاعت کا دیر سے تقاضا فرما رہے تھے۔
        الحمدللہ! کہ اب ہم اس کا چوتھا ایڈیشن ہدیہ ناظرین کر رہے ہیں اور ہمیں پوری توقع ہے کہ نئے ایڈیشن کی اشاعت میں جو تاخیر ہوئی وہ اہل نظر کے نزدیک دیر آید درست آید کے مصداق تصور ہو گی۔
        جیسا کہ قارئین کرام کو خود بھی بنظر سرسری اس امر کا اندازہ ہو جائے گا۔ ہم  ’’خواص بادام‘‘ کے سابق ایڈیشنوں کے مقابلہ میں اس کتاب کے جدید ایڈیشن میں متعدد اضافے کر رہے ہیں اور کتاب کے گذشتہ مندرجات میں جدید تجربات و تحقیقات کی روشنی میں خاصی ترمیم و اصلاح کر دی ہے۔ بادام کے طبی خواص اور اس کے جو معالجاتی نسخہ جات دریں اثناء ہمارے علم و تجربہ میں آئے وہ ہم نے سب کے سب شامل کتاب کر دیئے ہیں۔ جس کے بعد کتاب کی افادیت میں متعدبہ اضافہ ہو گیا ہے۔ اب انشاء اللہ ان حضرات کے لیے جو قدرت کے اس نہایت ہی مفید اور لذیذ میوہ یعنی بادام سے نفع اٹھانے کے شائق ہوں‘ ہماری یہ کتاب ہر لحاظ سے قابل اطمینان ثابت ہو گی۔
        خواص بادام کے زیر نظر ایڈیشن ہم پہلی مرتبہ ونڈائیک پر شائع کر رہے ہیں جو لیتھو طرزِ طباعت کی نسبت زیادہ خوبصورتی کا حامل ہے۔ اس لحاظ سے کتاب کا جدید ایڈیشن باطنی خوبیوں میں اظافہ کے علاوہ اپنے ظاہری حسن کے اعتبار سے بھی سابق ایڈیشنوں پر فوقیت رکھتا ہے۔ اللہ تعالیٰ سے دعا ہے کہ وہ اسے ہر لحاظ سے مفید خلائق اور موجب خیر و برکت ثابت کرے۔ آمین۔
۸ نومبر ۱۹۶۹ء
محمد عبداللہ عفی عنہٗ        
منڈی جہانیاں۔ ضلع ملتان@ 
----




خواص بادام
           پہلا باب 


& بادام کا تعارف
@ مختلف نام
       $ مشہور اردو نام         بادام        سندھی         بادامی
        گجراتی         بدام        عربی         لوز
        سنسکرت         باداما ۔ داتاد        تامل         انڈوڈم
        پنجابی         بدام        بنگلہ         بادام
        ہندی         بادام        فارسی         بادام
        یونانی          ایمگ ڈیلیا        تلوگو         بیدم
        انگریزی         آمنڈ (ALMOND)
        لاطینی         ایمگ ڈیلس کامونس   (AMYGDALIS COMMUNIS)$ 


 مقام پیدائش : بحیرہ روم کے ساحلی مقامات‘ جنوب مغربی ایشیا‘ اٹلی‘ سپین‘ امریکہ‘ پرتگال‘ ایران اور مراکش۔ پاکستان میں بھی بادام پیدا ہوتا ہے۔ لیکن اتنا نہیں کہ ملک کی ضروریات پوری کر سکے۔
 بادام
 تار یخ : بادام پاکستان و ہندوستان کا مشہور میوہ ہے اور آج کل اسے عام لوگ مزے لے لے کر کھاتے ہیں۔ لیکن اگر ہم قدیم یونانی اور مصری صحیفوں کی ورق گردانی کریں تو ہمیں معلوم ہو گا کہ اس زمانے میں اس کا استعمال صرف بادشاہوں اور ان کے امراء تک محدود تھا۔ عوام اس کے ذائقہ تک سے محروم تھے اور اسے ایک مقدس میوہ سمجھا جاتا تھا۔ جس کے استعمال کا حق صرف اعلیٰ طبقہ کو حاصل تھا۔ بادام کے تخموں اور تیل سے قدیم اطالوی اور یونانی باشندے ظہور مسیح سے بھی بہت پہلے واقف تھے۔ یونان کے مشہور حکیم ثافر سطس کی تالیفات میں بادام کا اکثر مقامات پر ذکرآیا ہے۔ مصر کے فرعونوں کی اہراموں سے ہزارہا برس پرانی لاشیں نکالی گئی ہیں جو ایک خاص مسالے کے باعث تاحال صحیح سلامت ہیں۔ جب سائنسدانوں نے بہت سے تجربات کے بعد اس مسالہ کے بعض اجزاء کا  پتہ چلایا تو اس میں بادام کی گری کا سفوف بھی شامل تھا۔ حال ہی میں ماہرین آثار قدیمہ نے ایک حیرت انگیز انکشاف کیا ہے۔ آثار قدیمہ  کے یہ ماہر عراق میں ہزارہا سال سے دبے ہوئے ایک شہر کی کھدائی کر رہے تھے اس دوران میں انہیں ایک چھوٹی سی صندوقچی ملی جو زمانے کی دستبرد سے بالکل محفوظ تھی اسے کھولا گیا تو  اس میں کچھ بادام رکھے تھے جنہیں نہ توکیڑا لگا تھا اور نہ ان کا چھلکا خراب ہوا تھا۔ ایک بادام کو توڑا گیا تواس کی گری بھی ثابت اور محفوظ تھی۔ چکھنے پر بھی اس کے ذائقے میں کوئی خاص فرق محسوس نہیں کیا گیا البتہ اس کا روغن بالکل خشک ہو چکا تھا۔ ماہرین کا خیال ہے یہ بادام سات ہزار برس پرانے ہیں۔ چنانچہ انہیں عراق کے عجائب گھر میں نمائش کے لیے رکھ دیا گیا ہے۔
         بادام کا تذکرہ انجیل میں بھی آیا ہے۔ چنانچہ کتاب الاصول میں لفظ لوز موجود ہے اور یہ بادام کا نام ہے۔ بادام کے غنچے یہودی لوگ اپنے تہوار کے موقعہ پر اپنے عبادت خانوں میں لے جایا کرتے تھے۔
          شاہی درباروں میں بھی بادام کی عظمت کا سکہ چلتا رہا ہے۔ خلیفہ معتصم باللہ نے سپین کے عیسائی حکمران فرڈی نینڈ کو تحفے کے طور پر ایک شطرنج بھیجی جو بادام کی گریوں سے بنائی گئی تھی۔ شہنشاہ اکبر پڑھا لکھا تو نہ تھا لیکن کاروبار حکومت میں اس کادماغ خوب چلتا تھا۔ اس کی وجہ اکبر نے خود بتائی کہ وہ مسلسل بادام استعمال کرتا رہا ہے۔ برصغیر کے عظیم مفکر جناب شاہ ولی اللہؒکے متعلق مشہور ہے کہ وہ روزانہ صبح بادام کے اکیس دانے کھاتے تھے۔ شاہ اسماعیل شہیدؒ مولانا اسحاق ؒ اور شاہ عبدالعزیز ؒ بھی بادام کے استعمال کے عادی تھے۔ تذکرہ نویسوں کا بیان ہے کہ یہ حضرات بالعموم اکیس بادام روزانہ کھایا کرتے تھے۔ دہلی کے آخری صدر الصدور منشی صدر الدین آزردہ جب درس دیتے تھے تو ان کی جیب بادام کی گریوں سے بھری ہوتی تھی۔ اور وہ دوران درس ان سے شوق فرماتے تھے۔ مرزا غالب بھی باداموں کے بڑے شائق تھے۔ اور کھانے کے بعد اکثر بادام کی گریاں چبایا کرتے تھے۔
         مولانا حسین احمد مدنی کے بارے میں کہا جاتا ہے کہ وہ اپنے ان شاگردوں کو جو دماغی طور پر کمزور ہوتے ہیں ناشتہ میں بادام تجویز کرتے تھے۔ لیکن انہیں ایک خاص طریقہ سے استعمال  کی ہدایت کرتے تھے۔ کھانے والے کو پہلے روز ایک عدد‘ دوسرے روز دو عدد‘ تیسرے روز تین عدد حتی کہ اکتالیسویں روز اکتالیس مغز بادام استعمال کراتے۔ اس کے بعد اسی طرح ایک ایک مغز بادام روزانہ کم کرتے۔ آخر کار ایک عدد مغز بادام پر لوٹ آتے۔
         بادام کو مسلمان مٹھائیوں اور حلوئوں کے علاوہ گوشت کی بعض اقسام میں بھی استعمال کرتے ہیں۔ لیکن ہندوئوں کے ہاں بادام کو ایک خاص متبرک حیثیت حاصل ہے۔ ان کا عقیدہ ہے کہ ان کے جتنے بھی اوتار ہوئے ہیں ان سب کی غذا کا اہم ترین جزو بادام تھے اسی لیے ہندوئوں  کے چڑھاوے میں بادام التزام سے موجود ہوتے ہیں۔
         بادامی آنکھیں ہمارے شعراء کا بھی محبوب موضوع رہی ہیں اور اکثر اساتذہ نے اس موضوع پر یادگار تلمیحات اور تشبیہات ایجاد کی ہیں۔ غرض یہ کہ بادام کو زمانہ قدیم سے لے کر زمانہ حال تک برابر نوع انسانی کی معاشرتی زندگی میں ایک وقیع مقام حاصل رہا ہے۔ $ 
@بادام کی اقسام
       $  اگرچہ بادام کی بہت سی قسمیں ہیں مگر عام طور پر دو ہی زیادہ مشہور ہیں۔ بادام شیریں اور بادام تلخ۔ یعنی میٹھا بادام اور کڑوا بادام۔$


@ بادام شیریں
 $مختلف نام
        اردو         میٹھا بادام        فارسی         بادام شیریں
         عربی         لوز الحلو        پنجابی         مٹھا بدام
        سنکسرت         داتاد        
         لاطینی          ایمگ ڈیلاڈنسس  ( Amyg dala duncis)
         انگریزی          سویٹ آمنڈ( Sweet Almond)
ماہیت : ب۔ اس کا درخت آٹھ دس فٹ لمبا یعنی انار اور بہی کے معمولی درخت کے برابر ہوتا ہے۔
چھال: درخت کی چھال سرخی مائل ہوتی ہے۔
پتے: لمبے لمبے‘ ڈنڈی سے جڑے ہوئے آڑو کے پتوں کی طرح درمیان سے چوڑے اور آگے پیچھے سے پتلے ہوتے ہیں۔ کچے پتوں کا رنگ ہلکا سبز ہوتا ہے۔ مگر پورے پختہ ہو جانے پر یہ سفیدی مائل ہو جاتے ہیں۔ ان کے کنارے باریک دندانہ دار ہوتے ہیں۔ موسم خزاں میں بادام کے پتے گر جاتے ہیں۔
 پھول: پھول سفید ہوتے ہیں اور ان پر سرخ چھینٹیں نمایاں ہوتی ہیں۔ یہ پھول ٹہنیوں پر ایک ایک اور دو دو کے حساب سے لگتے ہیں۔ ان کے اندر زرد رنگ کے ریزے (Filament) ہوتے ہیں۔ ہر پھول پھیلا ہوا ہوتا ہے جن میں چوڑی چوڑی پانچ پتیاں (Petals) ہوتی ہیں۔
پھل: بادام کے پھل کی دو قسمیں ہیں کاغذی اور کاٹھا یا کٹھا۔
         کاغذی یا بستانی بادام تخم ریزی کے تیسرے چوتھے سال بعد پھل لے آتا ہے اور برسوں تک ثمر بار رہتا ہے۔ اس کا سب سے اوپر کا چھلکا مخملی یاروئیں دار ہوتا ہے۔ جو باداموں کی باہمی رگڑ سے جھڑ جاتا ہے۔ اس کے نیچے ایک اور چھلکا ہوتا ہے یہ چھلکا پتلا اور موٹا دو قسم کا ہوتا ہے۔ پتلے چھلکے والے بادام کو کاغذی کہتے ہیں اور موٹے چھلکے والے کو کاٹھا‘ کٹھا یاٹھرڑا کہتے ہیں۔ یہ برّی بادام ہے۔
طبیعت: بادام شیریں ایک درجہ گرم اور ایک درجہ تر ہوتا ہے۔
 کیمیائی تجزیہ: شیریں مغز بادام میں حسب ذیل کیمیائی اجزاء ہوتے ہیں۔
         روغن ثقیل( Fixed Oil)         ۵۳ فیصد
        مواد لحمیہ (Protien)        ۲۴  فیصد
        شکرو گوند  (Sucrose and gum  )         ۱۰ فیصد
        معدنی نمکیات (Minral Salts)        ۵  فیصد
        نشاستہ (Starch)        ۴ فیصد
        حیاتین (Vitamins)         ۴ فیصد$ 
@ بادام تلخ
       $مختلف نام
        اردو         کڑوا  بادام         سنکسرت         کٹو داتاد
         فارسی         بادام تلخ        عربی         لوزالمر
        بنگلہ          ٹکٹا بادام        پنجابی        کوڑا  بدام
        انگریزی         بِٹر آمنڈ (Bitter Almond)        
        لاطینی         ایمگ ڈیلا امارا  (Amyg dala amara)
شناخت: اسکا درخت بھی شیریں بادام کی طرح ہوتا ہے۔ مگر اس کا درخت اور پتے اس سے چھوٹے ہوتے ہیں۔ رنگ سرخی مائل ہوتا ہے۔ پھول سرخی مائل سفید اور پھل بعینہ بادام شیریں کی طرح مگر کچھ چھوٹا اور عرض میں ذرا چوڑا ہوتاہے۔ ذائقہ میں بے حد کڑواہٹ ہوتی ہے۔
تحقیقاتی نوٹ: بادام تلخ نشاستہ‘ گوند‘ شکر اور روغن لطیف (essential oil ) سے مرکب ہے۔ روغن لطیف ( Essential oil) مقطر کرنے سے حاصل ہوتا ہے۔ اس میں ۵ء ۸ فیصد سے لے کر ۳۳ء ۱۴ فیصد تک ہائڈرو سیانک ایسڈ ( Hydrocyanic Acid) ہوتا ہے۔ اوریہ ایک ایسا سخت زہر ہے جس کا ایک قطرہ خالص ہی انسان کو ہلاک کر دیتا ہے۔ اور فوری اثر ہونے کی وجہ سے علاج کی مہلت بھی نہیں دیتا۔ یہ زہریلا جوہر اکثر کڑوے باداموں کو پانی میں بھگونے سے زہر قاتل میں تبدیل ہو جاتا ہے
چند مثالیں: صاحب ’’خزائن الادویہ‘‘ فرماتے ہیں کہ ایک عالم طبیعات نے کڑوے باداموں کا استعمال کیا جن کی مجموعی تعداد چار اونس کے قریب تھی اور وہ اس کے زہر سے ہلاک ہو گیا۔ نیز سید احمد صاحب آفندی رشیدی نے ’’عمدۃ المحتاج‘‘ میں بیان کیا ہے کہ ایک شخص نے جو مالیخولیا میں مبتلا تھا سات ماشہ کی مقدار میں روغن بادام تلخ پیا اور وہ نصف ساعت ہی میں مر گیا۔ اسی طرح کتے بلیوں اور لومڑیوں کی مسموم ہو کر مرنے کی تو بے شمار مثالیں ہیں جن کے ذکرکرنے کی چنداں ضرورت نہیں۔ بہرحال یہ بات پایہ ثبوت کو پہنچ چکی ہے کہ بادام تلخ کا استعمال خطرہ سے خالی نہیں۔ مگر قربان جائیے محققین جدید کے جنہوں نے لطیف بادام روغن تیار کر لیا ہے جس میں سے پروسک ایسڈ (ہائڈ رو سیانک ایسڈ) کو نکال دیا ہے یہ روغن بلا دھڑک انگریزی مٹھائیوں میں ذائقہ اورخوشبو کے لیے ملایا جاتا ہے۔ مگر ہمارے یونانی طبیبوں کو ایسے آلات کہاں سے دستیاب ہو سکتے ہیں اس لیے لازم ہے کہ کڑوے باداموں سے ہمیشہ محترز رہیں۔ چونکہ میٹھے باداموں میں اکثر کڑوے بادام ملے ہوئے پائے جاتے ہیں اس لیے ان کو جدا کر کے دوا تیار کرنی چاہیے۔ اسی وجہ سے ہم بادام تلخ کے فوائد بیان نہیں کر رہے۔
ایک اہم بات
         آج کل طب یونانی کے معالجوں کو کئی ایک مصیبتوں کا سامنا کرنا پڑ رہا ہے جن میں سے سب سے بڑی مصیبت خالص ادویات کا مہیا نہ ہونا بھی ہے۔ پھر جو ادویات خالص مہیا ہوتی ہیں۔ وہ بھی اکثر سال خوردہ اور بوسیدہ ہونے کی وجہ سے قابل استعمال نہیں رہتیں۔
         چنانچہ اسی پر چند ایک مرکبات بادام کو بھی قیاس کرلیجئے جو ہمارے عطاروں کے ہاں عام ملتے ہیں ہم چاہتے ہیں۔ کہ ان مرکبات کے اسرار کی نقاب کشائی کرنے کے بعد اصل مضمون کو شروع کریں۔ تاکہ لوگ خالص ادویات تیار کر کے فیضیاب ہو سکیں اور خوبصورت پیک شدہ شیشیوں اور رنگین لیبلوں پر ریجھ کر سونے کے بدلے میں ملمع خرید کر نقصان نہ اٹھائیں۔
 روغن بادام 
        ہمیشہ اپنا تیار کیا ہوا روغن بادام استعمال کرنا چاہیے یا کسی ایسی معتبر دواخانہ سے لیا جائے جس پرآپ کو کلی اعتبار ہو۔ ورنہ آج کل بازار میں معمولی اور ارزاں  تیلوں میں محض بادام کی بو پیدا کر کے فروخت کیا جا رہا ہے۔ دہلی کے روغن بادام تیار کرنے والے روغن سازوں نے تو اپنے فن میں یہاں تک کمال پیدا کیا ہوا تھا کہ جب کوئی شخص ان سے تیل کھچوانے آتا تھا تو وہ مغز بادام سے نصف تیل برآمد کر کے دکھا دیتے تھے حالانکہ تیل تیسرے حصہ کے انداز میں نکلتا ہے۔ ہمیں بعض کر م فر مائوں کی وساطت سے معلوم ہوا کہ وہ زیادہ سے زیادہ ایک حصہ بادام اور دو حصہ۔ تلی دھلی ہوئی ملا کر کولہوں میں سے تیل کشید کرتے ہیں۔ گویا یہ تو وہ روغن ہے جس کو تیل کشید کرانے والے سادہ  لوح اپنی دانست میں خالص کر کے لے جاتے ہیں۔ باقی دھوکہ بازوں کا تو کہنا ہی کیا ہے وہ تو معمولی سرسوں کے تیل کو صاف کرتے ہیں اور اس کی بو دور کر کے اس میں مصنوعی بادام روغن کی بو پیدا کر دیتے ہیں۔ جس میں بادام کا جزو قطعاً شامل ہی نہیں ہوتا۔
         تعجب تویہ ہے کہ اس دغا بازی سے مغربی ممالک کے لوگ بھی محفوظ نہیں ہیں۔ وہاں سے جو روغن بادام تلخ تیار ہو کر آتا ہے ان میں سے بعض تیل ایسے ہوتے ہیں جن میں محض گیس کے ذریعہ باداموں کی بو داخل کر دی جاتی ہے۔ آپ غور فرمائیے اس طرح کا بادام روغن خرید کر ہم کس طرح شفایاب ہونیکی توقع رکھ سکتے ہیں۔$


 @شربت بادام
        $ یہی حال شربت بادام کا ہے اس میں بھی نہ تو بادام شامل کئے جاتے ہیں اور نہ ہی باداموں کا کوئی جزو۔ محض دودھ‘ خشخاش یا کسی دوسری چیز سے مصنوعی سفیدی پیدا کر کے شربت بادام تیار کر لیا جاتا ہے۔ غرض یہ کہ دھوکہ کی خوب گرم بازاری ہے۔ لہٰذا حتی الوسع اس کتاب سے فیضیاب ہونے کے لیے اس کے مرکبات کو خود تیار کریں۔ ورنہ فائدہ کی امید فضول ہے۔
          جیسا کہ شربت بادام کے تیار کرنے کا مصنوعی طریقہ اوپر بیان کیا گیا ہے۔ اسی طرح ایسنس آف آمند (Essance of Almond) پانی میں ایک انگریزی دوا کی چند بوندیں ڈالنے سے تیار کیا جاتا ہے۔$ @ & 
----


           دوسرا باب 


& بادام کے ذریعہ امراض کا علاج
دماغ کی بیماریاں
         دماغ کی بیماریوں میں سے بادام کئی ایک امراض کے لیے نہایت مفید اور مسلمہ تریاق ہے چنانچہ ذیل میںان امراض کا ذکر اور علاج درج کیا جاتا ہے۔ جن کے لیے بادام دوائً  استعمال کیا جاتا ہے۔
@ ضعف دماغ
         دماغ انسانی بدن میں ایک مرکزی حیثیت رکھتا ہے اس لیے اس کی کمزوری سے بے شمار بیماریاں پیدا ہو جاتی ہیں۔ مثلاً درد سر‘ نظر کی کمزوری  بہرا پن‘ کانوں میں سے شائیں شائیں کی آوازیں آنا‘ آنکھوں کے سامنے اچانک اندھیرا سا چھا جانا وغیرہ۔ ان سب علامات کو دور کرنے کے لیے بادام ایک عجیب و غریب رسائن ہے۔ کیونکہ وہ بادام ہی ہے جس کو تمام حکیم‘ وید‘ ڈاکٹر باتفاق رائے مقوی دماغ تسلیم کرتے ہیں۔ ہم آئندہ سطور میں بادام کے وہ مرکبات و مفروات بیان کرتے ہیں جو ہمیں سب سے عمدہ اور بہتر مقوی معلوم ہوئے۔
          یہ عجیب و غریب نسخے نہ صرف مفید ہیں بلکہ کھانے میں بھی نہایت مزیدار اور خوش ذائقہ ہیں۔ چند ایک تو بطور ناشتہ استعمال کئے جا سکتے ہیں۔ گویا غذا کی غذا اور دوا کی دوا کہلانے کے مستحق ہیں۔
$ (۱) خمیرہ بادام نقرئی
         یہ خمیرہ از حد مقوی دماغ اور کمال درجہ کا لذیذ ہے۔ بوقت صبح بطور ناشتہ استعمال کرنے سے آدمی تمام دن ہشاش بشاش رہتا ہے۔ اور دماغ میں تازگی پیدا ہوجاتی ہے۔
ھوالشافی : مغز بادام دس تولہ ایک پائو گائے کے دودھ میں خوب اچھی طرح گھوٹ کر آدھ سیر مصری ملائیں اور قلعی دار دیگچی میں ڈال کر دھیمی دھیمی آگ پر پکائیں۔ جب خمیرہ کے مطابق قوام ہو جائے تو پندرہ عدد ورق چاندی اور ایک تولہ تخم الائچی باریک شدہ ملا کر سرد ہونے دیں۔ پھر کسی چینی کے برتن یا ڈبہ میں بھر رکھیں خمیرہ تیار ہے۔
ترکیب استعمال : بوقت صبح دو تولہ سے چار تولہ تک استعمال کریں۔
فوائد :  مقوی دل و دماغ ہے۔ بھولی ہوئی باتوں کو یاد دلاتا ہے‘ نیز حافظہ کو بڑھاتا ہے۔$ 
$ (۲) خمیرہ بادام زعفرانی
ھوالشافی : مغز بادام مقشر ۵ تولہ ‘مغز کشنیز مقشر ۵ ماشہ ‘ طباشیر اصلی ۶ ماشہ‘ دانہ الائچی ۶ ماشہ‘ زعفران ایک ماشہ ‘ ورق نقرہ ۱۵  عدد ‘ مصری ۱۵ تولہ‘ عرق گلاب۲۰ تولہ۔
ترکیب تیاری :  ان تمام ادویات کو کوٹ چھان کر بدستور معروف خمیرہ تیار کریں۔
ترکیب استعمال : ۶ ماشہ صبح کے وقت استعمال کریں۔
فوائد :  ضعف دماغ اور ضعف معدہ کے لیے لاجواب اکسیر ہے۔$ 
$ (۳) خمیرہ بادام بیضوی 
ضعف دماغ کی لاثانی دوا
         یہ خمیرہ ان حضرات کے لیے جن کو انڈوں سے پرہیز نہ ہو ایک نعمت بے بہا ہے۔ دماغ کو تقویت دینے میں ایک زبردست تاثیر کا حامل ہے۔ علاوہ ازیں عام ضعف جگر ضعف قلب اور ضعف بدن کو بھی دور کرتا ہے۔ گویا دوسرے لفظوں میں مقوی اعضائے رئیسہ ہے۔ دبلے پتلے نحیف اور کمزور بدن والے اس کو استعمال کر کے بفضلہ تعالیٰ چند ہی روز میں موٹے تازہ ہو سکتے ہیں۔ جن لوگوں کو ضعف باہ کی شکایت ہو وہ بھی اس کو استعمال کر کے اپنی شکایت رفع کر سکتے ہیں۔ خوش ذائقہ ہونے کا یہ عالم ہے کہ جہاں ایک بار زبان پر رکھا فوراً ’’حلوائے خوب است دیگر بیارید‘‘ کی صدا لگانے پر ہونٹوں کو مجبور ہونا پڑتا ہے۔ غرض یہ کہ ذائقہ میں‘ رنگت میں‘ بو میں‘ فائدہ  میں‘ حسن ظاہری و باطنی رکھتا ہے۔ ہمارا مجرب المجرب ہے۔
ھوالشافی :  مغز بادام مقشر دس تولہ کو پانی میں گھوٹ کر شیرہ نکالیں اور اس میں ایک سیر پختہ مصری ملا کر دھیمی دھیمی آگ پر قوام کر لیں۔ جب قوام تیار ہونے پر آ جائے تو چند بوندیں روح کیوڑہ کی حصول خوشبو کے لیے ڈال لیں۔ قوام شربت سے ذرا گاڑھا ہو جانے پر اتار کر کسی صاف کڑاہی کے اندر ڈال کرگھوٹ لیں۔ تاکہ سفید گاڑھا سا مرکب تیار ہو جائے۔ اس کے بعد ۲۵ عدد زردی بیضہ مرغ ابلی ہوئی لے کر تھوڑی تھوڑی ڈالتے جائیں اور حل کرتے جائیں۔ جب گھوٹتے گھوٹتے تمام زردیاں اچھی طرح حل ہوجائیں تو خمیرہ مذکور کو کسی چینی کے مرتبان یا روغنی مٹی کے برتن میں حفاظت سے رکھیں تیار ہے۔
ترکیب استعمال :  دو تولہ بوقت صبح نہار منہ ہمراہ دودھ۔
فوائد : غایت درجہ مقوی دماغ و مقوی بدن ہے اور ایک اعلیٰ درجہ کا ناشتہ بھی۔
         آخر میں ہم اپنے ایک عزیز دوست مگر معروف طبیب کے بیش بہا اضافہ کا ذکر کرتے ہیں جو اس لذیذ مرکب کو ایک روپیہ تولہ فروخت کرتے ہیں۔ انہوں نے فرمایا کہ میں ۲۵ انڈوں کو جوش دلاتے وقت ایک تولہ زرنیخ ورمی کی ڈلی ڈال دیتا ہوں اور پھر یہ زرد رسی خمیرہ میں شامل کرتا ہوں۔ بدیں صورت وہ مقوی باہ زیادہ ہو جاتا ہے۔ مگر یہ محض موسم سرما میں استعمال کیا جاتا ہے۔$ 
$ (۴)  خمیرہ بادام بیضوی  بہ نسخہ خاص (امیرانہ)
          جن لوگوں کو اللہ تعالی نے مالی وسعت دی ہے وہ اسے موسم سرما میں ضرور بنا کر استعمال کیا کریں۔ یہ مقویات دماغ اغذیہ میں درجہ اول کی چیز ہے۔
ھوالشافی :  مغز بادام مقشر ۲۰ تولے‘ مغز چلغوزہ ۱۰ تولے‘ مغز پستہ ۱۰ تولے‘ تخم خشخاش۱۰ تولے۔
ترکیب تیاری :  ان چاروں ادویات کو صندل سفید کے خیساندے سے گھوٹ کر چھان لیں۔ ان مغزیات کو گھوٹنے میں خوب مبالغہ سے کام لینا چاہیے۔ ازاں بعد قلعی دار دیگچی میں ڈال کر نرم نرم آگ پر پکائیں۔ جب قوام گاڑھا ہو جائے تو پائو بھر زردی بیضہ مرغ ابلے ہوئے انڈوں سے لے کر شامل ترکیب کر لیں۔ اور اس کے بعد ایک سیر مصری کا صحیح قوام کر کے شامل کریں اور پھر کچھ دیر تک آگ پر پکائیں۔ پھر مندرجہ ذیل ادویہ شامل کر کے شیشے کے مرتبان میں رکھ لیں۔ مشک ۲ ماشہ‘ زعفران ۶ ماشہ‘ ورق نقرہ ۲۵ عدد‘ ورق طلا ۱۵ عدد۔
ترکیب استعمال :  ایک تولہ بوقت صبح ہمراہ دودھ۔ دوسرے ہفتہ دو تولے اور پھر اڑھائی تولے استعمال کریں۔
تیاری خیساندہ کی ترکیب :  تین پائو عرق گائو زبان میں ایک تولہ برادہ صندل سفید ملائیں اور رکھ لیں بارہ گھنٹے بعد پانی نتھار لیں خیساندہ تیار ہے۔$ 
$ (۵) حریرہ بادام نمبر۱
ھوالشافی :  مغز بادام ۲۰ عدد‘ خشخاص ایک تولہ‘ نشاستہ گندم ۲ تولے تمام ادویات کو پانی میں گھوٹ کرکپڑے میں چھان لیں۔ اور قدرے گھی ڈال کرآگ پر پکائیں۔ فرنی کی طرح گاڑھا ہو جائے تو آگ سے اتار کر کھانڈ ملا کر بطو ناشتہ استعمال کریں۔
فوائد :  دماغ کو تقویت دینے کے علاوہ کھانسی‘ نزلہ اور زکام وغیرہ کے لیے از حد مفید ہے۔$ 
$ (۶) حریرہ بادام نمبر۲
ھوالشافی :  مغز بادام شیریں مقشر ۵ عدد‘ مغز تخم کدو شیریں ۳ ماشہ‘ مغز تخم تربوز ۳ ماشہ‘ تخم خشخاش۳   ماشہ‘ گوند ببول ۳ ماشہ‘ نشاستہ ۳ ماشہ‘ مصری دو تولہ۔
ترکیب تیاری :  ان تمام اشیاء کو پانی میں پیس کرہلکی آنچ پر رکھیں۔ جب غلیظ ہو جائے توآگ سے اتار لیں۔
ترکیب استعمال :  دو تولہ گھی سے بگھار کر گھونٹ گھونٹ پئیں۔
فوائد :  یہ حریرہ دماغ کو تقویت دیتا ہے۔ دماغ کی کمزوری اور خشکی سے پیدا ہونے والے امراض مثلاً درد سر‘ بے خوابی‘ دائمی نزلہ زکام میں مفید ہے۔ خشک کھانسی کے لیے بھی فائدہ مند ہے۔ اگر پانی کی بجائے گائے کے دودھ میں پیس کر حریرہ بنائیں تو دماغ کے لیے مزید طراوت کا باعث ہو گا۔ ہاضمہ کی خرابی کی صورت میں گوند ببول اور نشاستہ شامل نہ کریں۔ قبض کی صورت میں مویز منقی ایک تولہ اور کشمش نودانہ کا اضافہ کر دیں۔$ 
$ (۷) حریرہ بادام نمبر۳
ھوالشافی :  مغز بادام شیریں مقشر ۵ عدد‘ مغز تخم کدو شیریں ۳ ماشہ‘ مغز تخم خیارین ۳ ماشہ‘ مغز تخم خربوزہ ۳ ماشہ‘ تخم خشخاش سفید ۳ ماشہ‘ دانہ الائچی کلاں ۳ ماشہ۔
ترکیب تیاری : سب ادویہ کو پانی میں باریک پیس لیں اور گائے کے گھی میں بگھار کرپکائیں۔ جب حریرے کی مانند ہو جائے آگ سے اتار لیں۔
ترکیب استعمال :  اس حریرہ میں ۲ تولہ مصری شامل کر کے مریض کو پلا دیں۔
فوائد :  دماغ کو طاقت دینے اورطراوت پہنچانے کے لیے بے حد مفید ہے۔$ 
$ (۸) حریرہ بادام نمبر۴
ھوالشافی :  آب سبوس گندم ۱۰ تولہ‘ مغز بادام شیریں مقشر ۵ عدد ‘ مغز تخم کدو شیریں‘ مغز تخم تربوز ‘تخم خشخاش سفید‘ ہر ایک ۳ ماشہ‘ الائچی خورد ۲ ماشہ۔
ترکیب تیاری :  ان تمام اشیاء کو پیس چھان کر دو تولہ گھی دیگچی میں ڈال کر آگ پر رکھیں۔ اور الائچی خورد کے دانے اس میں چھوڑ دیں۔ جب سرخ ہو جائے تو ایک پائو گائے کا دودھ ڈالیں۔ جب دودھ ابلنے لگے تو مغزیات کا شیرہ شامل کریں۔ جب جوش آ جائے تو آگ سے نیچے اتار لیں۔
ترکیب استعمال :  بقدر ضرورت مصری ملا کر رات کو سوتے وقت گرم گرم پلائیں۔
فوائد :  مقوی دماغ‘ مقوی حافظہ‘ دافع نسیان۔$ 
$ (۹) حریرہ بادام نمبر۵
مقوی دماغ و باہ افزا
ھوالشافی :  مغز بادام ۱۱ عدد‘  مغز پستہ ۶ ماشہ ‘ مغز چلغوزہ ایک تولہ‘ مغز ناریل ایک تولہ الائچی دانہ ایک ماشہ‘ دار چینی ایک ماشہ۔
ترکیب تیاری :  سب کو گھوٹ کر شیرہ نکال لیں اورچھان لیں۔ بعد ازاں تین انڈوں کی زردی اور پائو بھر خالص دودھ (جس میں پانی کا ایک قطرہ بھی ملا ہوا نہ ہو) ملا کر ہلکا سا قوام بنا لیں۔ آگ بالکل نرم ہونی چاہیے۔ اس حریرہ کو آگ سے اتار کر تین تولہ پسی ہوئی مصری شامل کر کے نیم گرم استعمال کریں۔
فوائد :  مقوی دماغ اور مقوی باہ ہے۔$ 
$ (۱۰) ا یک مقوی د ماغ فقیرانہ چٹکلہ
          ضعف دماغ اور ضعف حافظہ کا چولی دامن کا ساتھ ہے۔ بالعموم نسیان کے مریض وہی ہوتے ہیں جن کا دماغ کمزور ہوتا ہے۔ مندرجہ ذیل چٹکلہ تجربہ کار حضرات نے ان ہی شکایات کو رفع کرنے کے لیے تجویز فرمایا ہے۔
ھوالشافی :  مغز بادام مقشر پہلے روز ۵ عدد کھلائیں اور پھر روزانہ ایک عدد بڑھاتے جائیں۔ حتیٰ کہ ۲۱ تک پہنچ جائیں۔ ازاں بعد ایک ایک عدد مغز بادام کم کرتے جائیں۔ حتیٰ کہ دوبارہ ۵ پر آ جائیں۔
ہدایات :  اگر موسم گرما ہو تو پھر مغز بادام رات کو پانی سے بھرے ہوئے مٹی کے برتن میں ڈال دیا کریں۔ اور صبح یہ مغز  بادام مناسب وزن سے مصری کی ڈلی شامل کر کے کھلا دیا کریں۔ موسم سرما میں پانی میں بھگونے کی ضرورت نہیں۔$ 
$ (۱۱) قوت حافظہ کے لیے ایک اور نسخہ
         یہ نسخہ مجھے نواب فتح الدین خان صاحب ممدوٹ سے ملا ہے۔ آپ ایسے چٹکلہ جات کے لیے معروف ہیں جو آسانی سے تیار ہو سکتے ہیں۔
ھوالشافی :  مغز بادام مقشر پائو بھر‘ شہد (خالص چھوٹی مکھی کا) آدھ سیر دونوں کو بہترین چینی کے مرتبان یا شیشے کے مرتبان میں ڈال کر دھوپ میں رکھ دیا کریں۔ رات کو اس مرتبان کو شبنم یا اوس میں رکھیں۔ اسی طرح چالیس روز کریں۔ بعد ازاں اس میں سے ایک مغز بادام روزانہ اللہ کا نام لے کر کھلا دیا کریں۔ اور ہدایت کر دیں کہ مریض ایک انگلی شہد کی چاٹ لیا کرے۔ انشا ء اللہ دنوں میں حافظہ کی کمزوری دور ہو کر دماغ اور حافظہ قوی ہو جائے گا۔$ 
$ (۱۲) حب برہمی
ھوالشافی : برہمی بوٹی ایک تولہ پیس چھان کر روغن بادام شیریں بقدر ضرورت سے چرب کریں۔ اور مرچ سیاہ ۳ ماشہ‘ دانہ الائچی خورد ۳ ماشہ باریک پیس کر شامل کر دیں۔ انہیں  تھوڑے سے پانی میں گوندھ کر مرچ سیاہ کے برابر گولیاں بنا لیں۔
ترکیب استعمال :   دو گولی صبح دو شام ہمراہ پانی۔
فوائد : ہر قسم کے ضعف دماغ کے لیے مفید ہے۔ نسیان کو دور کرتی اور حافظے کو قوی کرتی ہے۔$ 
$ (۱۳) بادام پاک
ھوالشافی : آدھ سیر مغز بادام مقشر کر کے کونڈے ڈنڈے میں ڈال کر سیدھی چوٹ سے باریک کر لیں۔ (رگڑنے سے اس میں سے تیل نکلنے لگتا ہے) اور پھر آدھ سیر دال ماش مقشر پانی میں بھیگی ہوئی خوب گھوٹ کر شامل کر لیں۔ اور دونوں کو گھی میں بدستور معروف بھون لیں۔ اب دو چند مصری کا قوام کر کے اس میں مدد لیں۔ ایک خوش ذائقہ مٹھائی تیار ہو جائے گی۔
ترکیب استعمال :   ۳ تولے صبح و شام استعمال کریں۔
فوائد :  مقوی دماغ و مولد منی ہے۔$ 
$ (۱۴)  بادام کی مٹھائی 
مقوی دماغ۔ مسمن بدن
         یہ مٹھائی مکہ معظمہ میں تیار ہوتی تھی اور مقبول خاص و عام تھی اس کا نسخہ جناب مولانا مفتی حکیم فضل اللہ صاحب مرحوم رامپوری نے رسالہ ’’الطبیب‘‘ بابت ماہ جون ۱۹۳۵ء میں شائع فرمایا تھا۔ جو کہ انہیں کے الفاظ میں درج ذیل ہے۔
ھوالشافی :  شکر چینی ۳ ثار (پونے تین سیر) میں پانچ عدد بیضہ مرغ خوب ملا دیں اور بدستور معروف چاشنی بنا کر چھان لیں اور اس میں سے سوا سیر شیرہ مغز بادام کپڑے میں پن کر ملائیں اورنرم آگ پر پکاویںتاکہ تاربندھ جائے بعد ازاں آرد نخود (بیسن) آدھ سیر‘ نشاستہ مکئی ۱۰ تولہ اراروٹ  ۳ تولہ ‘ آرد سنگھاڑہ  ۳ تولہ‘  ان چاروں کو پانی میں اس حد تک ہاتھ سے مل مل کر حل کریں کہ کوئی گرہ باقی نہ رہے اس کو چاشنی میں ملا کر پھر نرم آگ پر پکاویں اور کفیگر سے مسلسل چلاتے رہیں کہ نہ داغ لگے اور نہ گرہ پڑے جب گاڑھا ہونے لگے تو اس میں آدھ آدھ پائو گھی چھوڑنا شروع کردیں۔ گھی جس قدر جذب ہوتا  جائے ڈالتے جائیں۔ جس قدر گھی جذب ہو گا مٹھائی عمدہ اورلذیذ تیار ہو گی۔ مگر یہ یاد رہے کہ گھی ڈالنے کے بعد آنچ متوسط رہنی چاہیے۔ جب خوشبو آنے لگے اور مٹھائی خمیرہ کی طرح پھولنے لگے اور جالی پیدا ہونے لگے تو فوراً اتار لیں اورمندرجہ ذیل ادویہ کوٹ کر شامل کر دیں۔
         زعفران مسحوقہ ۳ ماشہ‘ جائفل ایک تولہ‘ مغز بادام نیم کوب ۱۰ تولہ‘ مغز پستہ کترے ہوئے ۱۰  تولہ‘ ملا کر جلد جلد جما لیں اور چاقو سے قتلے کاٹ لیں اگر جمانے میں دیر ہو گئی تو پھر مٹھائی کے بھر بھرا ہونے کا اندیشہ ہے۔
ترکیب استعمال :   ۵ سے ۱۰ تولہ تک دن میں ایک مرتبہ نوش جان فرما۔
نوٹ :  یہ مٹھائی انشاء اللہ ایک سال تک خراب نہیں ہو گی۔$ 
$ (۱۵) چند مقوی د ماغ نسخہ جات
         ایک معمر شخص نے بتایا کہ ہمارے تجربہ میں مغز بادام اول درجہ کا مقوی دماغ ہے۔ میں نے اسے مختلف موسموں میں مختلف ترکیبوں سے استعمال کروایا اورخاطر خواہ فوائد برآمد ہوئے۔ وہ تمام ترکیبیں برعایت موسم ہم نذر قارئین کرتے ہیں (مئولف)۔
          موسم سرما میں روغن بادام شیریں روزانہ چھ ماشہ سے پلانا شروع کرائیں اور ہر روز ایک ایک ماشہ بڑھاتے جائیں۔ یہاں تک کہ ۳ تولہ تک پہنچادیں۔ چالیس روز تک استعمال کرنے سے بے حد فائدہ ہوتا ہے۔ روغن بادام شیریں اس طرح استعمال کرنے سے نہ صرف دماغ طاقتور ہو جاتا ہے۔ بلکہ اس سے دائمی قبض اور آنتوں کی خشکی بھی رفع ہو جاتی ہے۔ بوقت استعمال قدرے مصری ملا لیا کریں تاکہ لذیذ ہو جائے۔$ 
$ (۱۶) بعض نازک مزاج حضرات ایسے بھی دیکھے گئے ہیں جو روغن بادام کو رغبت سے استعمال نہیں کرتے۔ ان کے لیے روغن بادام کے مغز بادام مقشر کا استعمال بہتر رہتا ہے۔ مگر اس صورت میں آدھ چھٹانک گریوں سے شروع کر کے انہیں ڈیڑھ چھٹانک یومیہ تک پہنچانا چاہیے۔ کیونکہ مرقومہ بالا مقدار میں مغز بادام استعمال کرنے سے روغن کی مطلوبہ مقدار حاصل ہو جاتی ہے۔ اگر دوران استعمال نفخ یا قراقرکی شکایت پیدا  ہو جائے تو پھر اس کا ازالہ تخم الائچی خورد کی آمیزش سے کر لینا چاہیے۔ یعنی باداموں کے ساتھ ساتھ دو چار الائچی کے دانے بھی چبا لیے جائیں۔
          موسم گرما میں مغز بادام مقشر کو پیس کرمصری ملا کر چٹائیں۔ اس ترکیب سے باآسانی استفادہ کیا جا سکتا ہے۔ اگر بطور سردائی استعمال کرنا ہو تو مغز بادام مقشر ۳۰‘ ۴۰ عدد ‘ الائچی خورد ۴‘۵ عدد گھوٹ کر بطور سردائی کے نوش جان فرمائیں۔$ 
$ (۱۷) بادام کا لذ یذ دودھـ
         اگر دودھ کو مندرجہ ذیل طریقہ سے تیار کر کے پیا جائے تو نہایت ہی لذیذ اور مقوی دماغ بن جاتا ہے۔ یہ نسخہ اساتذہ‘ طلبا‘ وکلاء اور صحافیوں کے لیے خاص طور پر مفید ہوگا۔
ھوالشافی : ۱۵ عدد مغز بادام کو چھیل کر قدرے دودھ میں ڈال کر خوب ہی گھوٹا جائے۔ جب بالکل مکھن کی طرح نرم ہو جائیں تو اس وقت آدھ سیر دودھ گائے یا بکری میں ملا کر ہلکی آگ پر پکائیں۔ اور تین جوش آنے پر اتار کر قدرے مصری ملا کر دو برتنوں میں خوب اچھی طرح دھار باندھ کر لوٹ پوٹ کریں۔ تاکہ جھاگ ہی جھاگ اٹھنے لگے قدرے سرد ہونے پر نوش جان کریں۔
فوائد :  نہایت ہی مقوی دماغ اور لذیذ دودھ تیار ہوتا ہے۔ اس کے پینے کے بعد دماغ کام کرتے ہوئے تھکتا نہیں اور حافظہ غضب کا ہو جاتا ہے۔$ 
$ (۱۸) سفوف بادام
        جو چالیس روز کے مسلسل استعمال سے عینک کی عادت چھڑا دیتا ہے
ھوالشافی :  مغز بادام مقشر‘ عدد سونف ۶ ماشہ‘ مصری ایک تولہ۔
 سونف اور مصری کو پیس کر سفوف بنا لیں اور مغز بادام کو نیم کوب سا کر کے شامل کر لیں۔
ترکیب استعمال :   رات کو سوتے وقت گرم دودھ سے استعمال کریں۔ مگر اس کے بعد پانی ہرگز نہ پئیں۔ اتنی مقدار میں روزانہ استعمال کرتے رہیں۔
فوائد : دماغ کو ازحد طاقت دیتا ہے۔ نظر اس قدر تیز ہو جاتی ہے کہ عینک کی ضرورت باقی نہیں رہتی۔$ @ 
@ دماغ کی خشکی
         اگر دماغ میں خشکی پیدا ہو گئی ہو‘ کم سنائی دینے لگا ہو‘ کانوں میں شائیں شائیں کی آوازیں آتی ہوں‘ حافظہ کمزور ہو چکا ہو تو ان سب عوارض کے لیے روغن بادام ایک اعلیٰ درجہ کی اکسیر دوا ہے۔ مگر روغن بادام سے ہماری مراد وہ روغن نہیں ہے جو بازاروں میں اس نام سے بکتا ہے۔ روغن بادام ہمیشہ خود تیار کرنا چاہیے۔ یا کسی معتبر دواخانہ سے خریدنا چاہیے۔ جس پر اپنا کلی اعتماد ہو اگر خود بنانا ہو تو درج ذیل ترکیب پر عمل کریں۔
روغن بادام
         روغن بادام کے نام سے جو مرکب بازاروں میں ہر جگہ فروخت ہوتا ہے وہ عموماً کسی بھی کام کا نہیں ہوتا۔ روغن بادام کو مندرجہ ذیل طریقے سے خود تیار کریں۔ اور حتی الوسع کڑوا بادام ایک بھی نہ پڑنے دیں۔ خالص روغن بادام بہت سے امراض کے دفعیہ کے لیے ایک حیرت انگیز دوا ہے۔ مگر بازاری روغنوں نے اس کی وقعت کو گھٹا دیا ہے۔ یہی وجہ ہے کہ لوگ اس نعمت الٰہیہ سے بہت کم فائدہ اٹھاتے ہیں۔
         ہمارے علاقہ کے ایک عطائی حکیم صاحب ہیں جو ہر ایک مرض میں تقریباً بادام روغن ہی استعمال کرتے ہیں۔ گو حکیم حضرات ان پر طنز کرتے رہتے ہیں۔ مگر وہ اس بات کی پرواہ نہ کرتے ہوئے علاج میں اکثر کامیاب رہتے ہیں۔
         روغن بادام تیار کرنے کے لیے اگر مشین دستیاب نہ ہو تو ذیل کے طریقہ سے روغن نکال لیں۔ مغز بادام حسب ضرورت لے کر پختہ کونڈے میں ڈال کر خوب پیسیں۔ جب نہایت ملائم ہو جائیں یعنی خوب پس کر مکھن کی طرح نرم لئی سی بن جائیں تو قدرے چینی ملا دیں۔ اور ذرا پیس کر تیز گرم پانی کا چھینٹا دیتے اور رگڑتے جائیں۔ یہ لئی اب ذرا سخت ہونے لگے گی۔ اور رگڑتے رگڑتے روغن بالکل علیحدہ ہو جائے گا۔ اس ملیدہ سے باقی ماندہ روغن  ہاتھوں سے دبا کر نکالیں۔ بس روغن بادام خالص تیار ہے ۔۱؎
ترکیب استعمال :  ضعف دماغ اور خشکی دماغ کے مریض کو روغن بادام مندرجہ ذیل تراکیب سے استعمال کرنا چاہیے۔
 (۱)         رات کو سوتے وقت روغن بادام کی سر پر مالش کی جائے۔
 (۲)         کانوں میں ڈالا جائے۔
 (۳)         بطور نسوار سونگھا جائے۔
 (۴)        تین ماشہ سے ایک تولہ تک دودھ میں ملا کر پیا جائے۔
فوائد :  چند روز کے استعمال سے دماغ کی خشکی دور ہو کر تمام دماغی عوارض کا خاتمہ ہو جائے گا۔ اور دماغ تندرست اور طاقت ور ہو جائے گی۔
سر درد سر کی اکثر قسموں کے لیے مندرجہ ذیل نسخہ مفید ثابت ہوتا ہے۔ اس سے بفضلہ درد سر کہنہ بھی دور ہو جاتا ہے اور پھر لطف یہ کہ بفضلہ دو گھنٹہ میں ہی فائدہ ہو جاتا ہے۔
------------------------------------------------------------------------------------------------------------
    ۱؎           روغن نکالنے کے بعد جو کھلی باقی رہے نیز جو چھلکے اتریں ان کو ضائع نہ کیا جائے بلکہ ان سے فائدہ حاصل کریں۔اس ضمن میں ایک نسخہ کتاب کے آخیر میں درج کیا جا رہا ہے۔


$ (۲۰) اکسیر درد سر
ھوالشافی : روغن بادام دو ماشہ‘ زعفران ایک ماشہ ملا کر رکھیں۔ اور  دن میں تین چار مرتبہ بطور نسوار استعمال کیا کریں۔ بفضلہ فوراً آرام ہو گا۔$ @ 
@ نزلہ و زکام
         ہمارے ملک میں شاید ہی کوئی خوش قسمت ایسا ہو جو اس موذی مرض سے بچا ہوا ہو۔ لوگ اس کا علاج کرا کرا کے تنگ آ جاتے ہیں۔ لیکن یہ پیچھا نہیں چھوڑتا۔ ذیل میں نزلہ و زکام کے لیے چند نسخے درج کئے جاتے ہیں۔
$ (۲۱) حب بادام زعفرانی (تر یاق نزلہ)
ھوالشافی : بادام شیریں سات ماشہ‘ زعفران سات ماشہ‘ افیون سات ماشہ‘ رب السوس سات ماشہ کوزہ مصری سات ماشہ‘ دار چینی سات ماشہ‘ شنگرف ساڑھے پانچ ماشہ‘ ہر دوا کو الگ الگ کوٹ کر ملائیں۔ اور سیاہ مرچ کے برابر گولیاں بنا لیں۔
ترکیب استعمال :  ایک عدد حب بادام زعفرانی بوقت صبح اور ایک عدد بوقت شام ہمراہ پانی۔
فوائد : نزلہ‘ زکام‘ کھانسی کا کامیاب علاج ہے۔
نوٹ :  یہ دوا نہار منہ استعمال نہ کرائیں۔$ 
$ (۲۲) بند نزلہ کی دوا
          نزلہ اور زکام بند ہو کر بہت سی تکلیف وہ بیماریوں کا موجب بن جاتا ہے۔ اس کے دفعیہ کے لیے ذیل کا نسخہ میرے محترم رفیق رائو جمشید علی خاں صاحب (میلسی) نے بیان فرمایا۔ وہ فرماتے ہیں کہ نزلہ کے رس جانے کی وجہ سے میرے سر میں بہت بوجھ معلوم ہوتا تھا۔ کئی جوشاندے استعمال کئے مگر افاقہ نہ ہوا ۔اس موقعہ پرمیری والدہ محترمہ نے یہ چٹکلہ استعمال کرنے کی ہدایت فرمائی جو بہت کار گر ثابت ہوا۔
ھوالشافی :  گیارہ عدد مغز بادام پانی سے بھیگے ہوئے کپڑے کے ٹکڑے میں بند کر کے اس پر قدرے آٹا لگائیں۔ اور تیز بھوبھل میں دبادیں چند منٹ بعد نکال کرگرم گرم نوش جان کریں۔ اور ہوا سے بچ کر چار پائی پر لیٹ جائیں۔ چند روز میں بفضلہ آرام آ جائے گا۔$ 
$ (۲۳) حب نزلہ
ھوالشافی :  مغز بادام شیریں ۲۵ عدد‘ سم الفار ایک ماشہ‘ خوب اچھی طرح کھرل کر کے رتی رتی کی گولیاں بنا لیں۔
ترکیب استعمال :  ایک گولی بوقت صبح ناشتہ کے آدھ گھنٹہ بعد ہمراہ دودھ یا چائے اکیس روز تک استعمال کریں۔
فوائد : پرانے نزلہ زکام کے لیے بے حد مفید ہے۔$ @ & 
----


           تیسرا باب 


& آنکھوں کی بیماریاں


$ (۲۴) اکسیری کاجل
         یہ نسخہ مجھے میرے محترم دوست نواب فتح الدین خاں صاحب ممدوٹ سے حاصل ہوا تھا۔ آپ نے اپنی زندگی کا بیشتر حصہ اللہ تعالی کی مخلوق کی خدمت میں گزارا ہے۔ آپ کو آسانی سے تیار ہونے والے نسخہ جات سے خاص شغف ہے۔ بقول جویندہ یا بندہ آپ کو آسان اور سہل نسخہ جات اکثر ملتے رہتے ہیں اور آپ ان کے ذریعہ خلق خدا کی بلا مزد خدمت کرتے رہتے ہیں۔ یہ نسخہ بھی آپ ہی کے عطیات میں سے ہے۔
ھوالشافی :  ایک عدد مغز بادام شیریں لے کر بوقت صبح پانی سے لبریز مٹی کے کورے کوزے میں ڈال دیں۔ اور عصر کے وقت نکال کر اسے چھیل لیں۔ پھر اس مغز بادام مقشر کو دو تین گھنٹے رکھ چھوڑیں تاکہ اس کی تری خشک ہو جائے۔ اب رات کے وقت اس میں سے ایک سوئی گزار کر اسے کسی لکڑی کے چوکھٹ وغیرہ  میں گاڑ دیں۔ اور اس کو دیا سلائی سے آگ لگا دیں ۔ اس سے جو شعلہ بلند ہو گا اس پر چینی کی ایک پلیٹ اس طرح رکھیں کہ اس سے نکلنے والا دھواں کاجل کی شکل میں پلیٹ کی سطح پر جمع ہو جائے۔ اس کاجل کی ایک ایک سلائی دونوں آنکھوں میں بسم اللہ پڑھ کر ڈال کر سو جائیں اسی طرح یہ عمل جاری رکھیں۔ تاآنکہ  مریض شفایاب ہو جائے۔
        یہ نسخہ امراض چشم میں سے ضعف بصر‘ نزول ماء‘ خارش اور ابتدائے موتیا بند میں بے حد مفید ہے۔
نوٹ : اکسیری کاجل کا مذکورہ بالا ترکیب کے مطابق ہر روز تیار کرنا ضروری ہے۔ گذشتہ یوم یا ایام کا تیار ہوا کاجل کار آمد نہیں ہو گا۔$ 
@ آنکھوں سے پانی بہنا
         آنکھوں سے پانی بہنا ایک بہت برا مرض ہے۔ عام لوگ اس کا علاج سرسوں سے کرتے ہیں۔ مگر دراصل اس کا علاج دماغ کو تقویت پہنچانا ہے۔ کیونکہ یہ پانی دماغی کمزوری کے سبب سے ہی جاری ہوتا ہے اس کے ازالہ کے لیے ذیل کا نسخہ اکسیر ہے۔
$ (۲۵) سنیاسی چٹکلہ
ھوالشافی :  روزانہ بوقت صبح اکیس عدد بادام کی گریاں ویسے ہی چبا لیا کریں۔ تھوڑے روز کے استعمال سے پانی آنا بالکل بند ہو جاتا ہے۔ یہاں تک کہ جمائی لیتے وقت بھی نہیں آتا۔$ @ & 
----


           چوتھا باب 


& دانتوں اور کانوں کی بیماریاں


         دانتوں اور کانوں کے امراض اگرچہ بے شمار ہیں لیکن ہم ذیل میں صرف انہی امراض کا تذکرہ کریں گے جن میں بادام کو دواً استعمال کیا جاتا ہے۔
$ (۲۶) دانتوں کا درد اور دانتوں کا ہلنا
         اگر دانت ہلتے رہتے ہوں اور ان میں درد رہتا ہو تو اس کے دور کرنے کے لیے بادام کا چھلکا ایک عجیب و غریب چیز ہے۔ نسخہ درج ذیل ہے۔
ھوالشافی :  چھلکا بادام جلا ہوا (کوئلہ) ایک تولہ‘ پھٹکری بریاں ایک تولہ‘ باریک پیس کر رکھیں۔ اور بوقت ضرورت دانتوں پر ملیں۔$ 
$ (۲۷) دانتوں سے خون آنا
         خون دراصل مسوڑھوں سے آیا کرتا ہے۔ مگرچونکہ عام لوگوں کو دانتوں پر لگا ہوا معلوم ہوتا ہے اس لیے دانتوں سے خون آنا کہہ دیتے ہیں۔ اس شکایت کے لیے بھی مذکورہ بالا نسخہ نہایت مفید ہے۔$ 
$ (۲۸) دانتوں کی میل
         دانتوں پرمیل جم جانا ایک بدنما عیب ہے اس کو دور کرنے اور دانتوں کو سفید بنانے کے لیے بھی مرقومہ بالا نسخہ عجیب دوا ہے۔ اب ہم ذیل میں ایک ایسا لاجواب نسخہ لکھتے ہیں جو دانتوں کے قریباً تمام امراض کے لیے اکسیر ہے۔$ 
@ لاجواب اکسیری منجن
دانتوں کی تمام بیماریوں کا واحد علاج
         موجودہ زمانہ میں دانتوں کو صاف کرنے کے لیے یورپ کے دوا سازوں نے بے شمار منجن ایجاد کئے ہیں جو ہمارے ملک کے اندر لاکھوں روپیہ سالانہ کے حساب سے فروخت ہوتے ہیں۔ مگر لوگوں کو اپنی تضیع دولت کا ذرا بھر افسوس نہیں ہوتا۔
         خیر ہم لاجواب منجن کا نسخہ بیان کرتے ہیں۔ اور ان سے درخواست کرتے ہیں کہ اس کو روزانہ استعمال کیا کریں۔ پھر دیکھیں کہ بظاہر ایک بے حقیقت شے سے تیار شدہ دوا کتنی عمدہ ثابت ہوتی ہے۔ اس کے استعمال سے یقین جانئے ان کو کبھی دانتوں کا کوئی مرض لاحق نہ ہوگا اور یقینا  اسی چیز سے فائدہ حاصل کریں گے۔ جس کو اب بزعم خود ایک واہیات شے خیال کرتے ہیں۔ ذیل کے نسخے کو اگر عمدہ اور نفیس پیکنگ کر کے فروخت کیا جائے تو امید ہے کہ امیر طبقہ کے لوگ بھی فیضیاب ہونے لگیں گے نسخہ موصوفہ درج ذیل ہے۔ بنا کر آزمائیں اور فائدہ اٹھائیں۔


$ (۲۹) منجن کا نسخہ
ھوالشافی :  کوئلہ پوست بادام آدھ سیر‘  سیندھا نمک ایک پائو‘ مرچ سیاہ ایک پائو‘ تینوں چیزوں کو خوب اچھی طرح سے باریک پیس کر کپڑ چھان کر لیں۔ اور بحفاظت رکھیں۔ اگر اس کو فروخت کرنا چاہیں تو نفیس پیکٹ بنا کر اور خوبصورت رنگین لیبل لگا کر فروخت کریں۔ بے حد نفع بخش سودا ہے۔
ترکیب استعمال :  صبح شام معمولی مسواک یا انگلی سے دانتوں پر خوب اچھی طرح ملا کریں۔
فوائد :  یہ منجن بلحاظ فوائد ولائتی پیسٹوں اور ٹوتھ پوڈروں سے بدر جہا بہتر ہے۔ اس سے دانتوں کی تمام بیماریاں مثلاً دانتوں کا ہلنا‘ دانتوں کا درد‘ مسوڑھوں کا پھولنا‘ خون آنا‘ دانتوں کا میل‘ سب دور ہو کر دانت موتیوں کے مشابہ ہو جاتے ہیں۔ منہ کی بدبو بالکل دور ہو جاتی ہے۔ نظر تیز ہو جاتی ہے۔ معدہ اپنا کام اچھی طرح کرنے لگتا ہے۔ بھوک خوب لگتی ہے غرض یہ کہ ایک لاثانی چیز ہے۔ مغربیت کے شیدائیوں کو چاہیے کہ چشم بصیرت کو وا کر کے اپنے نفع نقصان کو دیکھیں۔ اور بلا وجہ دیسی چیزوں سے نفرت چھوڑ دیں۔$ 
$ (۳۰) کان کا د رد
         اگر کان میں درد ہو مگر زخم نہ ہو تو روغن بادام کو نیم گرم کر کے چند قطرے کان میں ڈالنے سے آرام ہو جاتا ہے۔$ 


$ (۳۱) کان کا میل
         ہر شخص کے کان میں میل کی کچھ نہ کچھ مقدار ضرور ہوتی ہے۔ جو کان کے اندرونی پردہ کی حفاظت کا ایک قدرتی انتظام ہے۔ لیکن بعض اوقات گردو و غبار کان کی صفائی سے بے توجہگی اور نزلہ زکام کے باعث یہ میل بہت زیادہ ہو جاتی ہے۔ جس کی وجہ سے مریض کے کانوں میں خارش ہونے لگتی ہے اور اسے اونچا سننے لگتا ہے۔ اس کے لیے درج ذیل دوا استعمال کریں۔
ھوالشافی : روغن بادام میں روغن بنفشہ اور روغن بابو نہ ہم وزن ملا کرچند قطرے کان میں ڈالیں۔ اور اسے نہایت احتیاط سے صاف کر لیں۔ میل بآسانی خارج ہو جائے گی۔$ 
$ (۳۲) بہراپن
         اگر کسی بیماری کے اثر کی وجہ  یا ضعف دماغ سے اونچا سننے لگے  تو درج ذیل دوا استعمال میں لائیں۔
ھوالشافی :  روغن بادام نیم گرم کر کے کان میں ڈالیں نیز روغن بادام‘روغن بنفشہ اور روغن کدو کو ملا کر سر پر مالش کریں۔)$ @ & 
----


           پانچواں باب 


& سینہ جگر اور پھیپھڑے کی بیماریاں


@ کھانسی
         کھانسی دو قسم کی ہوا کرتی ہے خشک اور تر۔ بادام خشک کھانسی کے لیے مفید ہے۔ چنانچہ ذیل میں چند نسخہ جات درج کئے جاتے ہیں جو اپنی تاثیر میں جادو کا حکم رکھتے ہیں۔
$ (۳۳) لعوق بادام نمبر ۱
ھوالشافی : مغز بادام مقشر (چھلے ہوئے) ایک تولہ‘ بہدانہ کتیرا ایک تولہ‘ رب السوس ۳ ماشہ۔ تمام چیزوں کو خوب گھوٹ کر سفوف بنائیں اور پائو بھر مصری عرق گائو زبان ۱۰ تولہ میں قوام کر کے ملا لیں بس لعوق تیار ہے۔
ترکیب استعمال :   بوقت ضرورت مریض کو بار بار چٹایا کریں۔
فوائد :  خشک کھانسی کے لیے نہایت ہی مفید دوا ہے۔$ 


$ (۳۴) لعوق بادام نمبر۲
ھوالشافی :  گوند کیکر‘ گوند کتیرا‘ نشاستہ رب السوس ہر ایک پانچ تولہ۔ قند سفید ۲۰ تولہ‘ مغز بادم‘ مغز کدو ہر ایک تین تولہ۔
ترکیب تیاری :  ان تمام ادویہ کو کوٹ چھان کر روغن بادام سے چوب کریں اور بیس تولے چینی کے قوام میں ملا کر لعوق تیار کریں۔
ترکیب استعمال :  دن میں تین مرتبہ تھوڑا تھوڑا چٹائیں۔
فوائد :  کھانسی اور حلق کی خشونت کے لیے مفید ہے۔$ 
$ (۳۵) لعوق بادام نمبر۳
ھوالشافی :  بادام شیریں مقشر ۱۵ ماشہ‘ مغز کدو‘ گوند کیکر دس دس ماشہ‘ کتیرا ‘ نشاستہ ‘ رب السوس ایک ایک تولہ۔
ترکیب تیاری :  سب ادویہ کو کوٹ چھان کر ۶ تولہ قند سفید کا قوام بنا کر دوائیں شامل ترکیب کریں۔
ترکیب استعمال :  ایک تولہ صبح ایک تولہ شام چاٹ لیں۔
فوائد : نزلہ زکام حار اور خشک کھانسی کے لیے مفید ہے۔$ 
$ (۳۶) خشک کھانسی
         اگر مریض کو بار بار کھانسی اٹھتی ہو اور باوجود کھانسنے کے اندر سے کچھ بھی نہ نکلتا ہو تو حسب ذیل نسخہ بڑا ہی مفید الاثر ثابت ہوگا۔
ھوالشافی :  مغز بادام مقشر ۸ عدد‘ مصری عمدہ ۲ تولہ‘ گائے کا مکھن ۲ تولہ‘ بوقت صبح گھوٹ کر چٹائیں اور بوقت شام بالائی میں کھلائیں۔ بڑا ہی مئوثر نسخہ ہے۔
         ایک روز میرے مطب میں ایک بچہ لایا گیا جس کو خشک کھانسی اس شدت سے تھی کہ پناہ بخدا۔ ایک منٹ بلکہ ایک سیکنڈ بھی بلا کھانسی کے نہ گزرتا تھا بچہ کا دم اکھڑا ہوا تھا۔ آنکھوں سے پانی جاری تھا چہرہ سرخ ہو رہا تھا بلکہ معلوم ہوتا تھا کہ اگر یہی حالت تھوڑی دیر اور رہی تو بچہ دم گھٹ کر مر جائے گا۔ میں نے تو کل بخدا یہی نسخہ بتایا ۔دوا چٹانے کی دیر تھی اسی وقت کھانسی بند ہو گئی اور مکمل فائدہ ہوگیا۔$ 
$ (۳۷) تھوک میں خون آنا
         اگر منہ کے راستہ خون آتا ہو مگر وہ سل کا نہ ہو تو نسخہ لعوق بادام نمبر۱ استعمال کرائیں جس کے استعمال سے خون آنا بفضلہ فوراً بند ہو جاتا ہے پورے فائدہ کے لیے کئی روز لگاتار استعمال کرانا چاہیے۔$ @ 
@ یرقان
         مرض یرقان کے سبب جگر میں زیادہ صفرا پیدا ہو کرخون کی رنگت کو زرد کر دیتا ہے۔ ایسے مریض کی آنکھیں اور پیشاب بالکل زرد ہو جاتا ہے۔ بلکہ مرض کے دیرینہ ہو جانے پر ناخن اور تمام بدن پر بھی زردی چھا جاتی ہے۔ یہاں تک کہ اسے تمام چیزیں زردہی نظر آنے لگتی ہیں۔ اس مرض کے لیے بھی بادام اچھی چیز ہے۔ گو حکیم لوگ اس مرض میں چکنائی سے منع کرتے ہیں مگر ذیل کا نسخہ میرے تجربہ میں مفید ثابت ہو چکا ہے۔ بلکہ راقم الحروف ایک مرتبہ خود اس مرض میں مبتلا ہوا تو کئی ایک عمدہ ادویات کے کارگر نہ ہونے کے بعد بفضلہ اسی دوا سے فائدہ ہوا۔ حالانکہ میری حالت بالکل ردی ہو چکی تھی۔ بھوک قطعاً بند تھی حتیٰ کہ اکیس وقتوں سے کچھ نہ کھایا تھا۔ روٹی کے نام سے بھی نفرت ہو گئی تھی۔ ایسے موقعہ پر اس دوا کی پہلی خوراک سے ہی فائدہ معلوم ہونے لگا۔
$ (۳۸) خوش ذائقہ چٹنی برائے یرقان
ھوالشافی :  مغز بادام ۸عدد‘ الائچی خورد  ۵ عدد‘ چھوہارہ ۲ عدد‘ رات کو مٹی کے کورے گھڑے میں تمام رات پڑا رہنے دیں۔ صبح نکال کر چھوہاروں کی گٹھلی اور مغز بادام و الائچی کے چھلکے دور کر کے کونڈی میں خوب گھوٹیں۔ اور مصری ۵ تولہ ملا دیں۔ پھر آخر میں ۵ تولہ گائے کا مکھن ملا کر مریض کو چٹائیں۔ انشاء اللہ ضرور آرام ہو گا تیسرے دن ہی پیشاب صاف ہو جائے گا۔
         یرقان کے علاوہ یہ چٹنی ضعف دماغ کے ازالہ کے لیے بھی نہایت مفید اور مجرب ہے۔ نیز ضعف دماغ کے تمام عوارض مثلاً قوت حافظہ کی کمی نگاہ کی کمزوری‘ بلا وجہ درد سر اور ثقل دماغ کے لیے ازحد نافع ہے۔ طلباء اور دماغی محنت کرنے والے حضرات یہ چٹنی تیار کر کے اگر روزانہ بطور ناشتہ استعمال کیا کریں تو ان کی دماغی قوت انشاء اللہ چند ہی روز میں ترقی کر جائے گی۔ گرم مزاج والے حضرات کو اس چٹنی کے نسخہ میں چھوہارہ شامل نہ کرنا چاہیے۔$ @ & 
----


           چھٹا باب  


& دل کی بیماریاں


         دل کی بیماریوں میں سے کئی ایک کے لیے بادام ایک مفید دوا ہے۔ چنانچہ ذیل میں شربت بادام کے نسخے بیان کئے جاتے ہیں۔ جو دل کے کئی ایک امراض کے لیے بے حد مفید ہے۔
$ (۳۹) شربت بادام
         شربت بادام کیسا دلکش نام ہے مگر اس سے مراد وہ شربت نہیں جو بازار میں اس نام سے بیچا جاتا ہے۔ شربت بنانے کی ترکیب عرض خدمت ہے۔ اس ترکیب سے بنائیں اور پھر اس کے فوائد ملاحظہ فرمائیں۔
ھوالشافی :  مغز بادام ۱۰ تولہ‘ دانہ الائچی خورد ایک تولہ‘ برادہ صندل سفید ڈیڑھ تولہ۔
ترکیب تیاری :  تمام ادویہ کو ایک سیر عرق گلاب میں گھوٹ کر کپڑے سے چھان لیں۔ اور ڈیڑھ سیرمصری میں قوام کریں۔ اور سرد ہو جانے پر شیشیوں میں بند کر لیں۔
ترکیب استعمال : ۵ تولہ شربت حسب ضرورت پانی میں ملا کر دن میں دو مرتبہ پیا کریں۔
فوائد :  ہاتھ اور پائوں کی جلن‘ معدہ کی سوزش ‘ پیاس‘ ضعف دماغ‘ کھانسی خشک‘ دل کی کمزوری اور اختلاج قلب کو بے حد مفید ہے۔$ 
$ (۴۰) شیرہ بادام
         گرمی کے موسم میں باداموں کو گھوٹ کر پینے کا عام رواج ہے۔ زیادہ تر لوگ مغز بادام اور اس میں بے شمار کالی مرچیں ملا کر پیتے ہیں۔ لیکن اس سے پورا فائدہ حاصل نہیں ہوتا اگر صحیح معنوں میںبادام کا شیرہ بنا کر پینا ہو توذیل کے طریقے پر عمل کریں۔
ھوالشافی : مغز بادام ۱۰ عدد‘ الائچی خورد ۱۰ عدد‘  سونف دو ماشہ ‘ منقیٰ ۵ دانہ۔
ترکیب تیاری :  تمام ادویہ کو پانی میں خوب اچھی طرح گھوٹ کر شیرہ نکالیں۔ اور مصری یا روح کیوڑہ وغیرہ ملا کر پیا کریں۔ دن میں دو مرتبہ کافی ہے۔
فوائد :  دل و دماغ کو طاقتور بناتا ہے پیاس کو ختم کرتا ہے اور سوزش و جلن کو دور کرتا ہے۔$ & 
----


           ساتواں باب  


& معدہ آنتوں اور مثانہ کی بیماریاں


@ قبض
         آج کل یہ مرض عام ہے۔ کم از کم وہ حضرات اور اکثر دوکاندار اس مرض میں مبتلا ہیں۔ قبض کو ام الامراض (بیماریوں کی ماں) کہہ دینا واقعی بجا ہے کیونکہ اس سے بے شمار امراض پیدا ہوتے ہیں۔ درد سر‘ بدہضمی‘ بدن ٹوٹتے رہنا‘ بواسیر‘ جریان وغیرہ میں سے اکثر اسی کے عوارض ہیں۔ اس کے ازالہ کے لیے گو بے شمار ادویات ہیں مگر وہ عارضی اور وقتی فائدہ دکھاتی ہیں۔ یہ شرف روغن بادام ہی کو حاصل ہے کہ اس کے لگاتار استعمال سے یبوست امعاء (انتڑیوں کی خشکی) دور ہو کر قبض کا ہمیشہ کے لیے خاتمہ ہو جاتا ہے۔ نسخہ جات ذیل میں بیان کئے جاتے ہیں۔ اس سے فیضیاب ہونا یا محروم رہنا آپ کی مرضی پر منحصر ہے۔
(۴۱) دائمی قبض کو د ور کر نے کا نسخہ
ھوالشافی :  روغن بادام شیریں خالص ۳ ماشہ سے شروع کر کے بڑھاتے بڑھاتے چھ ماشہ تک لے جائیں۔ اور روزانہ رات کے وقت گرم دودھ میں ملا کرپیا کریں۔ چند دن کے استعمال سے قبض کا عارضہ بالکل ہی رفع دفع ہو جائے گا۔
$ (۴۲) محلول بادام
        گو روغن بادام کو دودھ میں ملا کر یا ویسے ہی پینا کوئی مشکل نہیں۔ مگر بعض حضرات روغن بادام کو پینے سے ہچکچایا کرتے ہیں۔ اس لیے کہ وہ بھی اس کے فیض سے محروم نہ رہیں۔ بادام کو محلول بنانے کا طریقہ ذیل میں لکھا جاتا ہے۔ کیونکہ اس کو محلول بنا لینے سے دہنیت (روغنیت) بالکل رفع ہو جاتی ہے اور ساتھ ہی بو بھی نامرغوب طبع نہیں رہتی۔
ھوالشافی :  باریک کردہ گوند کیکر ۳ ماشہ‘ عرق گلاب اڑھائی تولہ‘ میں ڈال کر حل کریں اور پھر روغن بادام ۶ ماشہ ملا کرخوب حل کریں۔ دودھ کی طرح سفید محلول تیار ہو گا یہ دو خوراکیں ہیں چاہیں تو نصف بنا لیں۔
نوٹ :  یہ محلول روزانہ نیا تیار کرنا چاہیے کیونکہ چند گھنٹوں کے بعد بگڑ جاتا ہے۔$ 
$ (۴۳) حب ملین
ھوالشافی :  مغز بادام مقشر پانچ تولہ‘ مویز منقی تین تولہ‘ سقمونیا ایک تولہ۔
ترکیب تیاری :  پہلے سقمونیا کو کھرل کر کے سفوف بنائیں پھر ایک ایک مغز بادام ڈالتے اور کھرل کرتے جائیں۔ اس کے بعد ایک ایک مویز منقیٰ ملائیں اور زور دار ہاتھوں سے کھرل کریں۔ تمام ادویہ کے یک جان ہونے کے بعد جنگلی بیر کے برابر گولیاں بنا کر حفاظت سے رکھیں۔
ترکیب استعمال :  رات کو سوتے وقت ایک گولی گرم دودھ سے لے لیا کریں انشاء اللہ قبض کا نام و نشان نہیں رہے گا۔$ 
$ (۴۴) مربہ بادام
         اگرچہ ان دنوں اس نام کی کوئی چیز بازار میں نہیں ملتی مگر اکبر اعظم کے زمانہ کی ایک بیاض میرے مطالعہ میں آئی تو درج ذیل نسخہ حاصل ہوا نسخہ من وعن حاضر ہے۔
        ’’ مربہ بادام واسطے سرفہ و خشونت سینہ کے نافع ہے۔‘‘
ھوالشافی :  بادام تازہ پوست سے پاک کر کے ساتھ عسل (شہد) کے کئی جوش دیں۔اور تین چار دن کے تازہ شہد میں ڈال کر جوش دے کر نگاہ رکھیں۔$ 
$ (۴۵) معجون مقوی و قبض کشا
         میرے ماموں جان مولانا حکیم معزالدین صاحب قریشی مریضان دق و  میعادی بخار کے لیے درج ذیل معجون تیار کر کے دیا کرتے تھے۔ جسے میں نے خود بھی بارہا بنا کر آزمایا ہے اور مفید پایا ہے۔ دیگر قبض کشا ادویات کی طرح یہ دوا مریض کو کمزور کرنے کی بجائے تقویت دہ ثابت ہوتی ہے۔
ھوالشافی : مغز بادام مقشر ۵ تولہ‘ مویز منقی ۵ تولہ‘ گل قند ۱۰ تولہ۔
ترکیب تیاری :  مغز بادام کو خوب کوٹ کر باریک کر لیں۔ اس میں مویز منقیٰ ملا کر گھوٹیں۔ بعد ازاں گل قند بنا کر محفوظ کر لیں۔
ترکیب استعمال :  ایک تولہ سے دو تولہ تک ہمراہ گرم دودھ۔
فوائد : قبض کشا‘ مقوی قلب اور مقوی دماغ ہے۔$ 


$ (۴۶) جوشاندہ مغز بادام
         بعض اوقات فالج لقوہ اور مرگی وغیرہ کے مریضوں کو بے انتہا خشکی محسوس ہوا کرتی ہے۔ بدن پر سیاہی سی معلوم ہونے لگتی ہے اور آنتوں کی خشکی کی بنا پر دائمی قبض ہو جاتی ہے۔ ایسے عوامل کو رفع کرنے کے لیے یہ جوشاندہ مجرب اور مفید ثابت ہوا ہے۔
ھوالشافی : پائو بھر مغز بادام کو دس پندرہ منٹ تک گرم پانی میں بھگو کر اس کا چھلکا اتار لیں اور انہیں ڈیڑھ سیر پانی میں جوش دیں۔ جب ایک سیر پانی باقی رہ جائے تو چولہے سے اتار کر صبح و شام ایک ایک پائو پانی پلانا شروع کر دیں۔ تاکہ دو روز میں ختم ہو جائے پھر انہیں گریوں کو تین پائو پانی میں جوش دے کر آدھ سیر پانی باقی رہنے پر دو وقت میں پلا دیں اور پھر تیسری بار ڈیڑھ پائو پانی میں جوش دیں۔ ایک پائو پانی باقی رہنے پر پلادیں اس طریقہ سے چند روز میں بدن کی خشکی اور آنتوں کی یبوست بفضلہ تعالیٰ دور ہو جائے گی۔
نوٹ :  مریض کی طاقت اور عمر کے لحاظ سے خوراک میں کمی بیشی کی جا سکتی ہے۔$ 
$ (۴۷) روغن بادام گل بنفشہ والا
          اس دوا کے چند روزہ استعمال سے آنتوں کی خشکی دور ہو جاتی ہے اور قبض کا ہمیشہ کے لیے خاتمہ ہو جاتا ہے۔ دائمی قبض کے مریضوں کے لیے خاص طور پر مفید ہے۔
ھوالشافی : گل بنفشہ عمدہ ۱۰ تولہ رات کے وقت سیر بھر پانی میں بھگو کر رکھ دیں اور صبح آگ پر جوش دیں۔ جب پانی نصف رہ جائے تو اتار کر مل چھان لیں۔ اس پانی میں دس تولہ روغن بادام خالص ملا کر پھر آگ پر رکھیں۔ جب تمام پانی جل جائے اور صرف روغن باقی رہ جائے تو اتار کر محفوظ کر لیں۔
ترکیب استعمال :   ۶ ماشہ ہمراہ نصف سیر دودھ گرم۔$ 
$ (۴۸) بادام کی چائے اور تبخیر معدہ کا علاج
          میں اپنے مطب میں بیٹھا ہوا مریض کو دیکھ رہا تھا کہ میرے ایک دیرینہ کرم فرما تشریف لائے اور انہوں نے مریضوں کے چلے جانے کے بعد فرمایا کہ تبخیر کے لیے میرا ایک ذاتی تجربہ ہے جس سے مجھے اس جنی مرض سے کلی نجات ملی وہ پیش خدمت ہے۔ علاوہ ازیں اس لذیذ اور مفید علاج سے مجھے اس موذی مرض سے ہی نجات حاصل نہیں ہوئی بلکہ میری کمزور نظر پر اس کا بے حد حیرت انگیز اثر ہوا۔ میں مدت سے عینک لگائے بغیر اخبار وغیرہ کا مطالعہ نہیں کر سکتا تھا مگر اب بحمداللہ بغیر عینک کے تمام لکھنے پڑھنے کا کام کر رہا ہوں۔
  یہ نسخہ مجھے ایسے وقت میں ملا جبکہ میں کتاب ہذا کو کاتب کے حوالہ کرنے کا ارادہ کر رہا تھا اس لیے خود آزمائے بغیر ہی آپ لوگوں کی خدمت میں پیش کر رہا ہوں۔ صاحب نسخہ کی شخصیت اور نسخہ کے اجزاء خود مفید ہونیکی گواہی دے رہے ہیں۔
ھوالشافی :  صبح و شام چائے بناتے وقت بجائے دودھ کے اکیس عدد مغز بادام کا دودھ نکال کر ڈالیں اور بجائے چینی کے اس چائے کو شہد سے میٹھا کر کے پئیں بس جناب یہی نسخہ ہے جس سے مرقوہ بالا فوائد حاصل ہوئے۔$ 
$ (۴۹) پیشاب کا جل کر آنا
         اگر پیشاب جل کر آتا ہو یا خدا نخواستہ سوزاک ہو گیا ہو تو ان امراض کو دور کرنے کے لیے بھی بادام مفید ہے۔
ھوالشافی :  مغز بادام مقشر ۷ عدد‘ الائچی خورد ۷ عدد‘ بیج نکال کر آدھ سیر پانی میں خوب گھوٹ چھان کر مصری ملا کر دن میں تین مرتبہ پلایا کریں۔ پیشاب کی جلن اور نئے سوزاک کو بفضلہ تعالیٰ بہت جلد رفع دفع کر دیتا ہے۔$ 
$ (۵۰) نسخہ ثانی
          ذیل کا نسخہ گو تین اجزاء سے مرکب ہے مگر میرے تجربہ میں نہایت مفید ثابت ہوا ہے۔ پیشاب کی جلن اور سوزاک کے مریض کو تقریباً پہلے دن ہی چین آ جاتا ہے۔ مریض ایسا محسوس کرتا ہے گویا کہ کبھی بیمار تھا ہی نہیں۔
ھوالشافی :  مغز بادام ۱۱ عدد‘ برادہ صندل سفید ۳ ماشہ‘ کشنیز ۳ ماشہ‘ بدستور معروف گھوٹ کر مصری ملا کر دن میں تین بار پلائیں مجرب نسخہ ہے۔$ 
$ (۵۱) درد کمر
         اکثر سن رسیدہ حضرات کو کمر میں درد رہا کرتا ہے بلکہ کمر خمیدہ ہو جاتی ہے۔ ان کے لیے روغن بادام نہایت مفید ہے۔
         ترکیب یہ ہے ہمیشہ رات کے وقت کمر پر روغن بادام کی مالش کی جائے۔ چند روزہ مسلسل مالش سے نہ صرف درد رفع ہو گا بلکہ بفضلہ کمر بھی سیدھی ہو جائے گی۔ اس لیے بادام بوڑھوں کے لیے عصائے پیری کا کام بھی دیتا ہے۔$ @ & 
----


           آٹھواں باب  


& جلد کی بیماریاں


         جلد کی بیماریاں تو بے شمار ہیں مگر جن چند ایک امراض میں بادام دواً  استعمال کئے جاتے ہیں ذیل میں درج کی جاتی ہیں۔ امراض جلد کا مفصل بیان مع مجرب المجرب سنیاسی نسخہ جات دیکھنے کی تمنا ہو تو ہماری مشہور معروف و بفضلہ تعالیٰ ہر دلعزیز کتاب کنزالمجربات کا مطالعہ فرمائیں۔
$ (۵۲) خارش خشک
         خارش کی دو قسمیں ہیں۔ خشک وتر۔ یعنی ایک تو وہ خارش جس میں کھجانے سے کچھ نہیں نکلتا اور دوسری وہ جس میں سے خون یا زرد آب (پیلا پانی) (Lymph) نکلا کرتا ہے۔ جو خارش خشک ہو اس کے لیے روغن بادام ایک لاجواب دوا ہے۔ رات کے وقت ذرا ہو اسے بچا کر خوب مالش کرنی چاہیے۔ انشاء اللہ خارش خشک جس کی نسبت مشہور ہے کہ یہ بڑی ہٹیلی ہے اور کسی طرح نہیں جایا کرتی محض روغن بادام سے دنوں میں دور ہو جائے گی۔ اور بدن ریشم کی طرح صاف نکل آئے گا۔$ 
@ داد و چنبل
         داد چنبل بہت ہی تکلیف وہ مرض ہے خدا اس سے بچائے مریض کھجاتے کھجاتے بے چین ہو جاتا ہے۔ ان امراض کے پنجے سے جان چھڑانے کے لیے لوگ تیزاب تک لگا لینا گوارہ کر لیتے ہیں مگر پھر بھی یہ پیچھا نہیں چھوڑتی۔ ان کے دفعیہ کے لیے ہم نے اپنے تجربہ کے کئی ایک نسخہ جات کنزالمجربات میں بیان کر دئیے ہیں ان میں سے محض ایک جو اس کتاب کے متعلق ہے درج ذیل ہے۔
$ (۵۳) روغن قشر بادام یعنی  بادام کے چھلکوں کا تیل
         بادام کے چھلکے بظاہر ردی اور قابل انداخت چیز خیال کئے جاتے ہیں مگر نہ معلوم خداوند شافی نے اس میں کن کن امراض کے دفعیہ کی تاثیر رکھی ہوئی ہے۔ میں اپنے محدود معلومات کا اقرار کرتے ہوئے ایک نسخہ ذیل میں درج کرتا ہوں جو نہ صرف راقم الحروف کا مجرب ہے بلکہ استاذیم جناب مولانا حکیم خیرالدین احمد صاحب مرحوم سرسوی کا بھی ہمیشہ سے معمول رہا ہے۔ یہ داد چنبل کی حکمی دوا ہے۔
         بادی النظر میں بادام کے چھلکوں میں سے تیل برآمد ہونا نا ممکن سا معلوم ہوتا ہے۔ مگر جب بنا کر دیکھیں گے تو آپ کی تسلی ہو جائے گی ہم نے اس کا بارہا تجربہ کیا ہے مولوی حکیم الٰہی بخش صاحب مرحوم مشہور معالج مرض بواسیر بھی اس کو معمول مطب بنا کر کئی امراض پر برتتے رہے ہیں۔ غرض یہ کہ یہ ایک بڑے کام کی چیز ہے۔
ھوالشافی : بادام کے بیرونی سخت چھلکے کم از کم آدھ سیر لے کر ذرا ذرا کوٹ کر قلعی دار دیگچی میں رکھیں۔ اور اس کے درمیان ایک لوہے کی چھوٹی سی سہ پائی رکھ کر اوپر ایلومینیم (سلور) یا چینی کی پیالی رکھ کر دیگچی کے منہ پر پانی سے بھرا ہوا اتنا بڑا برتن رکھیں جس میں کم از کم پانچ سیر پانی آ جائے اور ان کے لبوں کو گندم کے گوندھے ہوئے آٹے سے خوب اچھی طرح بند کر دیں۔ تاکہ اندر سے بادام کے چھلکوں کی بھاپ باہر نہ نکل سکے۔ جب خوب احتیاط سے لب بند ہو چکیں تو آہستہ سے اٹھا کر دیگچی کو چولہے پر رکھ دیں۔ اور دو لکڑیوں کی آگ اندازاً دو اڑھائی گھنٹہ تک جلاتے رہیں اگر اس اثنا میں پانی بہت گرم ہو جائے تو گرم پانی کو نکال کر سرد پانی ڈال دیں۔ پھر آگ بند کر دیں۔ جب پانی سرد ہو جائے تو آہستہ آہستہ پانی والے برتن کو دیگچی سے جدا کر کے دیکھیں۔ پیالی مذکور انشاء اللہ نہایت خوشنما سرخ رنگ کے تیل سے پر ملے گی اس کو کسی عمدہ شیشی میں ڈال کر حفاظت سے رکھیں۔
ترکیب استعمال :  اس روغن میں سے چند بوندیں دوائی کی پھریری کے ذریعہ داد کوذرا کھجا کر صبح و شام اوپر لگا دیا کریں۔ اسی طرح چنبل کو چپڑتے رہیں۔
فوائد :  بفضلہ تعالیٰ چند ہی دنوں میں ضرور آرام ہو گا۔$ 
$ (۵۴) خارش تر
         اب خارش تر کا ایک نسخہ بیان کیا جاتا ہے۔
ھوالشافی :  ایک حصہ روغن بادام دو حصہ کڑوے تیل میں ملا کر رکھیں اور ذرا دھوپ چڑھنے پر خارش تر والے کے بدن پر مالش کر کے ایک گھنٹہ کے بعد بھورے رنگ کی بھینس کے تازہ گوبر سے بدن کو مل کر گرم پانی سے نہلا دیا کریں۔ چند بار کے استعمال سے انشاء اللہ خارش تر کو آرام ہو جائے گا۔$ 


$ (۵۵) برص یعنی سفید داغ
         برص یعنی سفید داغ پڑ جانا بدن کی رنگت کو بالکل بگاڑ دیتا ہے۔ اس کے دفعیہ کے بہت کم نسخے ملتے ہیں۔ مگر خدا کے فضل سے روغن قشر بادام اتنی بڑی زبردست مرض کو دور کرنے کے لیے بھی عجیب الخواص ہے۔ ہم نے ایک مشہور معروف دوا خانہ سے برص کی دوا منگائی جو کہ برص کے علاج میں مشہور زمانہ ہیں۔ ان کے آمدہ روغن کو بغور دیکھا تو روغن قشر بادام ہی نظر آیا۔ بعد ازاں تجربہ بھی کیا گیا کامیابی ہوئی ترکیب استعمال حسب ذیل ہے مگر مدت تک استعمال کرنا چاہیے۔
ترکیب استعمال :  روغن قشر بادام صبح و شام برص کے داغوں پر چپڑتے رہیں۔
فوائد :  داغ ہائے برص کو مٹاتا ہے اور بفضلہ اصلی رنگت پر لاتا ہے۔$ @ & 
----


           نواں باب 


& اعصاب کی بیماریاں


         اعصاب (پٹھے) سے وجود انسانی کا بقا ہے۔ اعصاب مضبوط ہوں تو پورا جسم مضبوط رہتا ہے اور ان کے کمزور ہو جانے سے پورا بدن انسانی کمزور اور نکما ہو جاتا ہے۔ ذیل میں اعصاب کی طاقت کے لیے چند بہترین نسخے پیش کئے جاتے ہیں۔
$ (۵۶) حب اعصاب
ھوالشافی :  مغز بادام مقشر ۵ تولہ‘ مویز منقی  ۵ تولہ‘ کچلہ مدبر ۳ تولہ‘ زعفران کشمیری ایک تولہ‘ کستوری  ۳ ماشہ۔$ 
$ (۵۷) مقوی اعصاب زعفرانی گولی
         اعصابی کمزوری بڑے خطرناک نتائج کا موجب ہو سکتی ہے۔ اس کے لیے درج ذیل نسخہ بے حد مفید ثابت ہوا ہے۔
ھوالشافی :  مغز بادام ۲ تولہ‘ مویز منقیٰ ایک تولہ‘ کچلہ مدبر ایک تولہ‘ زعفران خالص ۶ ماشہ۔
ترکیب تیاری :   بدستور معروف رتی رتی کی گولیاں بنا لیں۔
ترکیب استعمال :  ایک گولی بعد از ناشتہ۔
فوائد :  بفضلہ اعصاب کو مضبوط بنانے والی گولی ہے۔ علاوہ ازیں جوڑوں کے درد اور نزلہ و زکام کے لیے مفید ہے۔$ 
$ (۵۸) مقوی اعصاب گولیاں
ھوالشافی :  مغز بادام ۵ تولہ‘ مویز منقی ۵ تولہ‘ کچلہ مدبر ۳ تولہ‘ زعفران ایک تولہ۔
ترکیب تیاری :  تمام اشیا کو باریک پیس کر مٹر کے دانے کے برابر گولیاں بنا لیں۔
خوراک :  ایک گولی صبح ایک شام بعد ازا غذا۔$ 
$ (۵۹) شربت بادام عنبری
ھوالشافی :  مغز بادام ۱۰ تولہ‘ کیلسیم گلیسرو فاسفیٹ (Calcium Glycero Phosphate) سوا تولہ‘ عنبر اشہب ایک ماشہ۔
ترکیب تیاری :  مغز بادام شیریں کا چھلکا اتار دیں۔ اور پانی میں رگڑ کر شیرہ نکال لیں۔ اس میں تین پائو چینی شامل کر کے قوام بنائیں اور عنبر اشہب اور کیلسیم گلیسرو فاسفیٹ حل کر کے چھان لیں اور محفوظ رکھیں۔
ترکیب استعمال :  ایک تولہ صبح و شام پانی یا دودھ ملا کر استعمال کریں۔
فوائد :  نہایت درجہ مقوی اعصاب اور مقوی دماغ ہے۔ ہر قسم کی جسمانی کمزوری کیلسیم کی کمی اور اس کے عوارض کو رفع کرتا ہے۔$ & 
----


           دسواں باب 


& مردوں عورتوں اور بچوں کی بیماریاں


$ (۶۰) حبوب مقوی باہ المعروف حب بادام سمی
         قوت کو بڑھانے کے لیے حسب ذیل گولیاں بہت مفید ثابت ہوئی ہیں۔ علاوہ ازیں کھائی ہوئی غذا کو جزو بدن بنا کر چہرہ پر خوب سرخی لے آتی ہیں۔
ھوالشافی :  سم الفار ایک ماشہ کو کھرل میں ڈال کر باریک پیسیں اور پھر مغز بادام سات عدد مقشر ایک ایک کر کے ڈالیں۔ اور زور دار ہاتھوں سے تمام دن کھرل کرتے رہیں۔ دوسرے روز پھر سات عدد مغز بادام شامل کریں۔ اسی طرح سات روز کھرل کریں۔ اور روزانہ سات عدد مغز بادام ملاتے رہیں پھر رتی رتی کی گولیاں بنا لیں۔
ترکیب استعمال :  ایک گولی صبح ایک شام مکھن یا بالائی میں کھلایا کریں۔ ازحد مقوی باہ ہیں۔$ 
$ (۶۱) مؤ لد منی
         اکثر نامردوں کو ان کی بیماری کا سبب منی کی کمی ہوتی ہے۔ ان کے لیے خمیرہ بادام بیضوی ایک نہایت پر تاثیر دوائی ہے۔ علاوہ ازیں جس شخص کو ضعف باہ بوجہ ضعف دماغ ہو اس کے لیے بھی خمیرہ مذکور ہی مفید بلکہ اکسیر اعظم ہے۔ نیز جس شخص کو بوقت مواصلت لذت حاصل نہ ہوتی ہو اس کو بھی اسی خمیرہ کا استعمال کرنا چاہیے۔ کیونکہ عدم التذاذ کا باعث اکثر ضعف دماغ ہی ہوتا ہے۔
         خمیرہ بادام بیضوی کا نسخہ ضعف دماغ کے باب میں مذکور ہو چکا ہے۔
نوٹ : اگر خمیرہ مذکورہ میں ورق نقرہ نصف دفتری بھی ملا لیں تو بہت ہی عمدہ بن جاتا ہے۔$ 
$ (۶۲) حلوہ بادام
ھوالشافی :  مغز بادام شیریں ۲۰ تولہ ‘ مغز چلغوزہ‘ مغز تخم کدو شیریں ‘تخم خشخاش سفید مغز چرونجی ہر ایک پانچ تولہ۔
ترکیب تیاری :  سب مغزیات کو کوٹ لیں اور ڈیڑھ سیر چینی ملا کر پانی میں حل کر کے چھان لیں اور آدھ پائو گلاب ملا کر آنچ پر قوام کریں۔ اب قوام میں مذکورہ دوائیں شامل کر کے تھوڑی دیر پکائیں۔ بعد ازاں سینی میں پھیلا کر ایک پائو چینی چھڑک کر ٹھنڈا ہونے دیں۔ اور چھری سے ٹکڑے کر کے اسے محفوظ کر لیں۔
ترکیب استعمال :  روزانہ صبح ۳ تولہ ہمراہ دودھ۔
فوائد :  قوت باہ کو تقویت دیتا ہے مادہ منویہ کو بڑھاتا ہے اور ضعف دماغ کو دور کرتا ہے ۔سرد مزاج والوں کے لیے موسم سرما میں فائدہ مند ہے۔$ 
$ (۶۳) بادام کے لڈو
ھوالشافی :  گائے کا دودھ ایک سیر‘ سفوف تخم اوٹنگن ۱۰ تولہ‘ مغز بادام ۲۰ تولہ‘ مغز پستہ ۵ تولہ مغز چلغوزہ‘ ۵ تولہ‘ مغز اخروٹ ۵ تولہ‘ شہد خالص ۲۰تولہ۔
ترکیب تیاری :  گائے کے دودھ میں سفوف تخم اوٹنگ شامل کر کے نہایت نرم آگ پر کھویا بنائیں۔ اور پھر اس میں مغز بادام‘ مغز پستہ‘ مغز چلغوزہ مغز اخروٹ شہد خالص اور مناسب مقدار میں گھی کھانڈ اور میدہ شامل کر کے آدھی آدھی چھٹانک کے لڈو تیار کر لیں۔
ترکیب استعمال :  ایک لڈو صبح ایک شام ہمراہ نیم گرم دودھ۔
فوائد :  ضعف باہ کے مریضوں کے لیے فائدہ مند ہے۔$ 
$ (۶۴) تسھیل ولادت
         حاملہ عورت کو چاہیے کہ نویں ماہ کے آغاز سے روزانہ صبح ۶ ماشہ روغن بادام پی لیا کرے اور وضع حمل تک پیتی رہے۔ اس کے استعمال سے انشاء اللہ بچہ بلا تکلیف نہایت آسانی سے پیدا ہو گا۔$ 
$ (۶۵) ورم پستان
         ورم پستان عورتوں کی امراض میں سے ایک سخت موذی مرض ہے اس کو دور کرنے کے لیے متعدد مرتبہ کا تجربہ شدہ نسخہ درج ذیل ہے۔ مگر یہ اس وقت ہی مفید ہے جب کہ ورم میں پیپ نہ پڑی ہو۔
ھوالشافی :  مغز بادام مقشر ایک تولہ‘ کشمش ایک تولہ‘ منقیٰ ایک تولہ۔ تمام کو پانی کی مدد سے خوب باریک گھوٹ کر ذرا نیم گرم کر کے دن میں تین مرتبہ لیپ کر دیں۔ انشاء اللہ زیادہ سے زیادہ دو روز میں شفا ہو جائے گی مجرب المجرب ہے۔$ 
$ (۶۶) بچوں کا تر یاق
         دانت نکالنے کے زمانہ میں اکثر بچے قے دست پیچش وغیرہ میں مبتلا ہو جاتے ہیں۔ ایسے بچوں کے لیے ذیل کا نسخہ ہمارے عزیز دوست مولانا حکیم عبدالجبار صاحب چشتیاں کا معمول ہے۔
ھوالشافی : رات کے وقت مغز بادام ایک عدد‘ چھوہارہ نصف عدد۔ پانی کی بھری ہوئی کلہیا میں بھگو کر رکھ دیں۔ اور صبح پتھر کی کسی صاف سی سل پر رکھ کر گھس دیں۔ اس میں سپاری چھالیہ‘ ناریل دریائی اور زہرہ مہرہ کی تھوڑی سی مقدار شامل کر کے اسے بھی گھس دیں۔
ترکیب استعمال :  صبح و شام بچہ کو چٹائیں۔
فوائد :  بفضلہ تعالیٰ بچہ کے دانت نہایت آسانی سے نکل آئیں گے اور وہ ان امراض سے محفوظ رہے گا۔$ 
$ (۶۷) بچوں کا منہ پکنا
         اکثر حالتوں میں جب بچے کا منہ پک جاتا ہے اور وہ اپنی والدہ کا دودھ نہیں پی سکتا اس وقت مندرجہ ذیل چٹکلہ نہایت سود مند ثابت ہوتا ہے بارہا کا آزمائش شدہ ہے۔
ھوالشافی :  مغز بادام مقشر کو رات کے وقت پانی میں بھگو دیں اور صبح مٹی کے کورے برتن میں تھوڑا سا پانی ڈال کر گھسیں۔ اس گھسی ہوئی دوا کو بچے کے منہ پر لگا دیا کریں۔$ 
$ (۶۸) بچوں کی لاغری
         بعض بچے فطری طور پر کمزور ہوتے ہیں ان کے لیے ذیل کے طریقے سے بادام کا استعمال مفید ہے اس سے بفضلہ دنوں میں بچہ فربہ ہونا شروع ہو جاتا ہے علاوہ ازیں ہر سے پیلے دست اور قے بھی بند ہو جاتی ہے۔
ھوالشافی :  مغز بادام ایک عدد‘ سپاری چھالیہ ایک عدد‘ ہلیلہ زرد‘ ایک عدد پانی میں گھسا کر روزانہ رتی رتی چٹا دیا کریں۔$ & 
----


           گیارہواں باب  


& بادام سے تیار ہونے والے 
کشتہ جات


         فن کشتہ سازی ایک لطیف صنعت ہے اور اس میں مہارت حاصل کرنے کے لیے صرف علمی تعلیم ہی کافی نہیں بلکہ عملی تجربات کی ضرورت بھی ہوتی ہے۔ اس باب میں ہم صرف وہ نسخہ جات درج کر رہے ہیں جو باآسانی تیار ہو جاتے ہیں۔
$ (۶۹) کشتہ مرجان مقوی دماغ
         شاخ مرجان اگرچہ ایسی چیز نہیں ہے کہ اس کے کشتہ کے لیے کسی اکسیری صفات کی حامل جڑی بوٹی کی ضرورت ہو۔ اسے اگر کسی دوا کی آمیزش کے بغیر بھی آگ میں پھونک دیا جائے تو اس کا سفید رنگ کا کشتہ ہو جاتا ہے۔ اور اگر ان ادویات کو کسی موثر دوا میں رکھ کر پھونکا جائے تو پھر آسانی سے دوا کا اثر اپنے اندر جذب کر لیتی ہیں۔ ایسی ادویہ میں سے مرجان درجہ اول کی چیز ہے۔ ایسا ہی ایک نسخہ ذیل میں درج کیا جا رہا ہے جو مغز بادام کی شمولیت سے مقوی دماغ بن گیا ہے۔
ھوالشافی :  مغز بادام ۵ تولہ‘ شاخ مرجان ایک تولہ۔
ترکیب تیاری :  مغز بادام خوب گھوٹ لیں اور انہیں پانی کا چھینٹا دے کر درمیان میں ایک تولہ شاخ مرجان رکھ دیں۔ اور اسے کوزہ میں بند کر کے بیس سیر اپلوں کی آگ دیں آگ کے سرد ہونے پر نکال لیں۔ اگر ایک آگ میں شاخ مرجان سفید براق ہو گئی توبہتر ورنہ  دوسری بار ۵ تولہ مکھن میں رکھ کر پھر دس سیر کی آگ دیں۔ بس تیار ہے اس کو کھرل میں باریک پیس کر سنبھال لیں۔
ترکیب استعمال :  ایک رتی چھ ماشہ خمیرہ گائو زبان مکھن یا بالائی میں شامل کر کے دیں۔
فوائد :  مقوی دماغ ہے نیز پرانے نزلہ زکام کے لیے مفید ہے۔$ 
$ (۷۰) کشتہ عقیق
         ہم اپنے دواخانہ میں عقیق کے کشتہ جات کئی طریقوں سے تیار کرتے ہیں مگر حقیقت یہ ہے کہ مندرجہ ذیل طریقہ سے بہت ہی مفید اور بہت خوب کشتہ تیار ہوتا ہے۔
ھوالشافی : بے داغ یمنی عقیق‘ مغز بادام‘ عرق گلاب۔
ترکیب تیاری :  بے داغ یمنی عقیق سرخ یا زرد جو بھی میسر آ سکے لے کر ان میں سے تقریباً تین تین ماشہ کے چار دانے چھانٹ لیں۔ دس تولہ مغز بادام کو خوب گھوٹ کر نغدہ بنائیں۔ اور اس کے درمیان یہ چاروں دانے رکھ کر کوزہ میں بند کر دیں۔ اور پھر اسے ایک من اپلوں کی آگ دیں۔ انشاء اللہ سفید رنگ کا کشتہ نکلے گا۔ اس کشتہ کو پختہ کھرل میں کوٹ کر دن بھر عمدہ سہ آتشہ عرق گلاب میں زور دار ہاتھوں سے کھرل کریں۔ اور پھر اس کی ٹکیہ بنا کر ۵ تولہ مغز بادام کے نغدہ میں بند کر کے ۲۵ سیر اپلوں کی آگ دیں۔ بس تیار ہے کھرل کر کے شیشی میں سنبھال لیں۔
ترکیب استعمال :  ایک رتی کشتہ ایک تولہ مکھن یا چھ ماشہ خمیرہ گائو زبان میں رکھ کر کھلائیں۔
فوائد : دل دھڑکنا اور دل کی کمزوری کے مریض کے لیے بہت ہی مفید دوا ثابت ہو گی۔ دو ہفتے تک مسلسل استعمال کروائیے۔
پرہیز :  دوران استعمال گرم غذائوں اور سرخ مرچ سے پرہیز کیجئے۔$ 
$ (۷۱)  کشتہ ہڑتال گؤد نتی
         گئوونتی دراصل ایک قسم کا چونا ہے جسے آج سے نصف صدی قبل بطور چونا قلعی کے استعمال کیا جاتا رہا ہے۔ مگر اب گراں ہونے کی وجہ سے اسے ترک کر دیا گیا ہے۔ گئوونتی موسمی بخاروں کے لیے بہت مفید ہے اس لیے بسا اوقات سادھو لوگ اسے پھونک کر اپنی دھونی کی راکھ میں ملا کر رکھ لیتے ہیں اور اپنی بزرگی کی دھاک بٹھانے کے لیے مریضوں کو دھونی کی راکھ کہہ کر دے دیتے ہیں۔ اس کو نیم میں کشتہ کریں تو یہ خون بند کرنے کے لیے مفید ثابت ہوتی ہے۔ ادرک میں کشتہ کرنے سے کھانسی اور دمہ کے لیے فائدہ مند ہوتی ہے۔ مگر ہم یہاں اسے مغز بادام میں کشتہ کرنے کی ترکیب عرض کرتے ہیں۔ جس سے یہ مقوی دماغ اور خشک کھانسی کے لیے مفید بن جاتی ہے۔ بنائیں اور فائدہ حاصل کریں۔
ھوالشافی : مغز بادام حسب ضرورت گئودنتی ۵ تولہ۔
ترکیب تیاری :  مغز بادام حسب ضرورت لے کر پانی میں گھوٹیں اور ۵ تولہ گئودنتی کی صاف اور شفاف ڈلی پر لیپ کر کے دھکتے ہوئے کوئلوں میں رکھ دیں۔ جب بادام کا لیپ جل جائے کوئلہ سرد ہو جائے اور گئودنتی پھول جائے تو نکال کر پیس لیں۔
ترکیب استعمال :  چار رتی مکھن یا بالائی میں شامل کر کے دیں۔
فوائد :  خشک کھانسی جو مریض کو بہت زیادہ تنگ کرتی ہے کے لیے اکسیر سے کم نہیں۔$ 
$ (۷۲) کشتہ نیلم
ھوالشافی :  نیلم کے ٹکڑے ایک تولہ‘ مغز بادام ۵ تولہ‘ شہد خالص ۵ تولہ‘ روغن گائو (گائے کا گھی) ۵ تولہ۔
ترکیب تیاری :  ان تمام اشیاء کا نغدہ بنا کر نیلم کو درمیان میں رکھ دیں اور کوزہ میں بند کر کے ۲۰ سیر اپلوں کی آگ دیں۔ سرد ہونے پر احتیاط سے نکالیں اور کوزہ کی مٹی کو احتیاط سے الگ کر کے نیلم کو نکال لیں۔ سبز رنگ کا برآمد ہو گا۔ اس کو پختہ قسم کے کھرل میں ڈال کر ایک روز لعاب گھی کوار کے ساتھ خوب کھرل کریں۔ اور ٹکیہ بنا کر کوزہ میں بند کر کے گل حکمت اور کریں دس سیر اپلوں کی آگ دیں آگ کے بالکل سرد ہو جانے پر نکال لیں اور باریک پیس کر شیشی میں سنبھال لیں۔
ترکیب استعمال :  ایک رتی صبح ہمراہ مناسب خمیرہ یا شربت صندل یا بزوری معتدل کے ساتھ استعمال کریں۔
فوائد :  مفرح قلب‘ دافع حرارت‘ دافع جریان۔$ & 
----


           بارہواں باب 


& متفرقات
        
اس باب میں چند دیگر امراض کے لیے مفید نسخہ جات بیان کئے جاتے ہیں۔
$ (۷۳) مسمن بدن
 یعنی لاغر جسم کو موٹا تازہ کرنے والا نسخہ
         لاغر بدن اور مخنی جسم والے شخص سے لوگ کم ہی متاثر ہوتے ہیں۔ خواہ وہ کتنے ہی رتبہ کا ہو بخلاف اس کے فربہ بدن کا رعب ہر ایک پر خواہ مخواہ طاری ہو جاتا ہے۔ چنانچہ اسی پر ’’الفربتہ خواہ مخواہ معتبر‘‘ ایک مشہور مقولہ ہے۔ لہٰذا جو اصحاب بدن کو موٹا بنانے کے خواہاں ہوں ان کے لیے بادام نہایت کار آمد چیز ہے۔ ان حضرات کو چاہیے کہ خمیرہ بادام نقرئی یا بیضوی یا حریرہ بادام  یا لذیذ دودھ کا استعمال کریں۔ نیز روغن بادام کی باقاعدہ تمام بدن پر مالش کریں انشاء اللہ کچھ عرصہ کے استعمال سے بدن یقینا فربہ ہو جائے گا۔$ 
$ (۷۴) نسخہ ثانی
         نسخہ خوش ذائقہ چٹنی کا جو یرقان کے بیان میں مذکور ہو چکا ہے وہ بھی ازحد مسمن بدن ہے۔ مگر اس کو کھا کر اوپر سے گائے کا دودھ کم از کم آدھ سیر خام (بلا جوش دیا ہوا) پی لیا کریں۔ یہ ان سب نسخوں سے اعلیٰ نسخہ ہے جو مجھے میرے ایک سابق دوست ڈاکٹر رگھونات رائے صاحب میڈیکل آفیسر سے حاصل ہوا تھا۔ اس نسخہ کے دوران استعمال‘ بدن پر روغن بادام کی مالش کرتے رہنا چاہیے۔ دنوں میں فائدہ نمایاں طور پر معلوم ہونے لگے گا۔$ 
$ (۷۵) چہرہ کی رنگت کو نکھارنے والا لاجواب ابٹن
         شاید آپ کو یاد ہو گا کہ ہم نے کہیں اس کتاب کے اندر عرض کیا تھا کہ بادام کی کھلی کو ضائع نہ کریں یہ بھی کام کی چیز ہے۔ لہٰذا ہم حسب وعدہ اس سے فائدہ حاصل کرنے کا طریقہ عرض کرتے ہیں۔ بادام کی کھلی پائو بھر‘ مجیٹھ ایک تولہ‘ ہلدی ایک تولہ‘ چھڑیلہ ایک تولہ‘ باریک پیس کر آپس میں خوب اچھی طرح ملائیں۔ اور یکجان کر دیں۔ یہ جلد کے لیے نہایت ہی مفید ابٹن ہے۔ اس سے چہرہ اور جلد کا کھردرا پن‘ بدبو دار پسینہ آنا داغ دھبے جھریاں وغیرہ دور ہو کر رنگت نکھرتی اور خوبصورتی بڑھتی ہے عام لوگ جن چیزوں کو ایک فضول چیز خیال کرتے ہوئے پھینک دیتے ہیں دانشمند لوگ انہیں کے ذریعہ ہم سے لاکھوں روپیہ پیدا کر لیتے ہیں۔$ 
$ (۷۶) پندرہ منٹ میں بخار کا علاج
         یہ نسخہ ایک صاحب نے نواب صاحب رامپور کے سامنے بیان کیا تھا جس سے اکثر بخار پندرہ منٹ میں اتر جاتا ہے۔ بادام کا چھلکا (سخت) خوب ہی باریک پیس کر پانی میں ملا کر بیسوں ناخنوں  پر لیپ کر دیں۔ بفضلہ فوراً ہی بخار اتر جائے گا مگر ہر قسم کا بخار نہیں۔ تاہم اس کا استعمال بے ضرر ہو گا۔$ 
$ (۷۷) بادام مسہل
         یہ ایک عجوبہ ہے بادام کے دو تین مغز کھانے سے بخوبی جلاب لگ جاتا ہے۔
ھوالشافی :  حب الملوک مدبر ایک تولہ میں مغز بادام مقشر ۲۱ عدد رکھیں۔ اور ان دونوں کو تین چار دن تک کسی بند شیشی میں رکھیں۔ ان باداموں میں قوت مسہلہ سرایت کر جائے گی بوقت ضرورت بادام دو تین کھلا کر جلاب کا کام لیں۔ لوگ حیران ہوں گے بلکہ بعض نرم طبع لوگوں کو تو ایک ہی بادام کی گری سے جلاب لگ جاتا ہے۔ فرمائیے اس سے بہتر مسہل اور کونسا ہوگا۔$ 
$ (۷۸) بھوک اور پیاس کی زیاد تی
         مغز بادام مقشر‘ کتیرا ہموزن ملا کر لعاب اسپغول کے ذریعہ تولہ تولہ کی گولیاں بنا لیں۔ اس کے کھانے سے بھوک اور پیاس بہت کم لگتی ہے۔$ 
$ (۷۹) زبان اور منہ کے آبلے
         زبان اور منہ کا پک جانا اگرچہ بجائے خود مرض نہیں بلکہ کسی مرض کی وجہ سے ہوا کرتا ہے تاہم مقامی طور پر اس کا علاج کرنا نہایت ضروری ہوتا ہے۔ وجہ ظاہر ہے کہ جب منہ اور زبان کے پک جانے سے مریض کو کھانے پینے میں تکلیف ہوتی ہے تو وہ ناقابل برداشت ہوتی ہے۔ اس کے لیے مندرجہ ذیل چٹکلہ بہت سود مند اور بارہا بار کا مجرب ہے۔
ھوالشافی : رات کے وقت مغز بادام مقشر ۳ عدد کو پانی کے کورے گھڑے میں بھگو دیں اور صبح نکال کر مٹی کے کورے پیالہ میں پانی ڈال کر گھسیں اور اس لیپ کو مقام مائوف پر لیپ کریں اسی طرح دن میں تین بار کریں۔$ 
$ (۸۰) نکسیر کا علاج
         حکیم سید لطیف شاہ صاحب (میلسی) نے اپنی ایک دلچسپ آپ بیتی اس طرح بیان کی کہ مجھے اوائل عمری میں نکسیر کی کثرت سے درد سر شروع ہو گیا۔ درد کی شدت کا حال یہ تھا کہ پائوں کی دھمک سے ہی شروع ہو جاتا تھا۔ ذرا سی انگلی بھی سر پر لگ جائے تو سر پھٹنے لگتا تھا۔ ان حالات میں میں نے مندرجہ ذیل نسخے کا استعمال کیا اور بفضلہ تعالیٰ چند دنوں میں پوری صحت ہو گئی۔ اور اس کے بعد خدا کی مہربانی سے اب تک یہ تکلیف نہیں ہوئی اب نسخہ ملاحظہ فرمائیے۔ بس نسخہ اتنا تھا کہ دن بھر میں بار بار مغز بادام مقشر کو خالص شہد میں ڈبو ڈبو کر کھاتا رہتا تھا بس یہی لذیذ نسخہ مدتوں تک جاری رکھا۔$ & 
----