@ انتساب


دیس کے اُن نوجوانوں کے نام 
جو
یبوست آمیز چائے کی گرم گرم چسکیوں کے بجائے ٹھنڈے میٹھے دہی کی حیات افزاء نقرئی پھٹکیوں سے محبت رکھتے ہیں۔@ 




ترتیب


-        ۱۔دہی کا تعارف        ۵
-        ۲۔ سر کی بیماریاں        ۴۰
-        ۳۔ آنکھوں کی بیماریاں        ۴۴
-        ۴۔ معدہ کی بیماریاں        ۴۷
-        ۵۔ جگر کی بیماریاں        ۴۹
-        ۶۔ آنتوں کی بیماریاں        ۵۴
-        ۷۔گردہ اور مثانہ کی بیماریاں        ۶۸
-        ۸۔ مقعد کی بیماریاں        ۷۳
-        ۹۔ جلد کی بیماریاں        ۷۴
-        ۱۰۔ متفرقات        ۸۵
-        ۱۱۔ کشتہ جات        ۹۶
---




خواص دہی


   پہلا باب  


& دھی کا تعارف


@ مختلف نام
        $ اردو          دہی          بنگلہ          دوہی یا دھوں رد 
         پشتو          ماستہ          سندھی          دوئی
        پنجابی          دہی          بلوچی         مستگ 
        فارسی          جغرات‘دوغ         عربی          قاتق ۔ لبن الحامض 
        ترکی          فتق          یونانی          ایرن 
        ہندی          دہی مٹھا          سنسکرت          پرگولر
        انگریزی          کرڈ (CURD)   $ 


@ دہی کی تعر یف
 $جما ہوا دودھ جس میں قدرے ترشی بھی پائی جائے‘ دہی کہلاتا ہے۔ دہی ہماری خوراک کو نہ صرف مزیدار اور مرغوب طبع بناتا ہے۔ بلکہ ہماری صحت کو برقرار اور قائم رکھتا ہے اور ہمیں مختلف امراض سے بچاتا ہے۔ دہی جمانے کے مختلف طریقے بیان کرنے سے پیشتر ہم یہ بتا دینا ضروری سمجھتے ہیں کہ دودھ کے دہی میں منتقل ہوتے وقت دودھ میں کیا کیا کیمیائی تبدیلیاں رونما ہوتی ہیں اور دودھ کیسے دہی کی صورت میں تبدیل ہو جاتا ہے۔$
@ دھی کیسے بنتا ہے؟
 $اس حقیقت سے آپ بخوبی واقف ہیں کہ دودھ میں مختلف قسم کے جراثیم پائے جاتے ہیں۔ جو اپنی اپنی نوعیت کے اعتبار دودھ کے اجزاء میں خاص قسم کی کیمیائی تبدیلیاں پیدا کرتے ہیں اور اس لحاظ سے ان جراثیم کو ذیل کی اقسام میں منقسم کیا جا سکتا ہے۔
(۱)         دودھ کے روغنی اجزاء کو متفرق کرنے والے جراثیم۔
(۲)         دودھ کے اجزائے جبنیہ کو فاسد کرنے والے جراثیم۔
(۳)          دودھ کے اجزائے شکریہ کو ترشی اور تیزابیت میں مبدل کرنے والے جراثیم۔
 ان میں بعض جراثیم ایسے بھی پائے جاتے ہیں جو کہ سرکہ پیدا کرتے ہیں اور بعض ایسی ٹک ایسڈ (Acetic Acid ) اور لیکٹک ایسڈ (Lactic Acid) ترشی پیدا کرتے ہیں۔ ان کے اس عمل اور کیمیائی تبدیلی سے دودھ میں ترشی کی ایک خاص مقدار پیدا ہو جاتی ہے اور لا محالہ دودھ کے اجزاء جبنیہ جم جاتے ہیں۔ بس دودھ کو پھاڑنے یا جمانے والی چیز بھی جراثیم کی ترشی ہے جو چند گھنٹوں کے اندر اس کے اجزائے شکریہ کو لیکٹک ایسڈ (Lactic Acid) میں منتقل کر دیتی ہے اور اتنی ترشی پیدا ہو جاتی ہے کہ دودھ کے اجزائے جبنیہ جم جاتے ہیں۔ اور دودھ کی اسی حالت کو ہم دہی کے نام سے موسوم کرتے ہیں۔$ 
@ دھی کے فوائد
$ دنیا کے بیشتر حصوں میں دہی کو ایک بہترین غذا تسلیم کیا گیا ہے۔ اس سے بچوں کے دست‘ مرض سل‘ اعصاب کی کمزوری اور آنتوں کا ورم زائل ہو جاتا ہے اور مسلسل کئی روز تک کے استعمال سے استعمال کنندہ کا وزن بھی بڑھ جاتا ہے۔ ایسے لوگوں کو اپنی تسلی و تشفی کرنے کے لیے خواص دھی کا علی العموم اور دہی اور اس کے افعال و خواص کا علی الخصوص مطالعہ کرنا چاہیے۔ نیز دہی کے استعمال میں مندرجہ ذیل امور کا خاص طور پر لحاظ کرنا چاہیے۔ اگر آپ ان پر سختی سے پابند ہو گئے تو کوئی وجہ نہیں کہ صحیح نتائج پر نہ پہنچیں۔@ 
 ہدایات
(۱)         زیادہ کھٹا دہی کام میں نہ لائیں۔ اس میں غذائیت کم پائی جاتی ہے۔
(۲)         دھی بازار کے کھلے کونڈے کا نہ ہونا چاہیے۔ جن میں مکھیاں غلاظت کی تہ بچھاتی رہتی ہیں۔ بلکہ نہایت عمدگی اور صفائی سے بند کیا گیا ہو۔ جو بیماری کے جراثیم کو ہلاک کرنے کی طاقت رکھتا ہو۔
(۳)         دہی کی ولایتی ٹکیوں سے بھی پرہیز کریں۔ کیونکہ ان کا کھانا بھی مضرت سے خالی نہیں۔
(۴)         جن لوگوں کے معدہ میں ترشی کا وجود پہلے ہی سے زیادہ ہو انہیں دہی ہرگز استعمال نہ کرائیں۔$ 
@ تاریخ
 $دہی کا استعمال برصغیر میں عہد قدیم ہی سے چلا آتا ہے۔ چنانچہ آریہ قوم کی بہترین و نفیس اغذیات کا جزو اعظم دہی اور دودھ ہی ہوا کرتا تھا۔ رامائن کے زمانہ میں بھی اس کا رواج تھا۔ چنانچہ ’’بال کانڈ‘‘ کا مندرجہ ذیل دوھا اس کی بین اور کھلی ہوئی دلیل ہے۔
بھوجن کرت چپل پت اِت اُت اوسر پائے
بھاج چلے کلکات مکھ دودھ دوہن لپٹائے
علاوہ ازیں جناب رام سروپ بھٹنا گر رقم طراز ہیں کہ شری کرشن جی مہاراج کے زمانہ میں دہی کو وہی مرتبہ حاصل تھا جو آج کل گرم چائے اور بسکٹ کو ہے۔ اس زمانہ میں ہر وقت کے کھانے میں یہ لازمی طور پر دستر خوان پر موجود ہوتا تھا۔ مہمان کی خاطر مدارات اس سے ہوتی تھی۔ یہی سبب تھا کہ اس زمانے کے لوگ با ہمت طاقت ور اور بہادر ہوتے تھے۔ مگر جس دن سے دہی کے بجائے دیگر اشیاء کا استعمال جاری ہوا ہے۔ اس وقت سے بہادری اور حوصلہ مندی کافور ہو گئی ہے۔$
@ برصغیر میں د ہی کا استعمال
$ اگرچہ برصغیر کے شہروں میں دہی کی جگہ مغرب کے مرغوب ناشتہ گرم چائے اور بسکٹ نے لے لی ہے۔ تاہم بعض بعض شہروں اور خصوصاً پنجاب کے قصبہ جات میں اب بھی دہی  بسکٹ اور گرم چائے کے پہلو بہ پہلو استعمال کیا جاتا ہے۔ شہروں کو چھوڑ کر دیہات میں دہی اور چھاچھ بکثرت استعمال کی جاتی ہے۔ چنانچہ صوبہ سندھ اور ریاست بہاول پور میں موخر الذکر کا بہت رواج ہے۔ کسان پانچ پانچ اور سات سات کی تعداد میں جمع ہو کر کچھ روٹیاں اور ایک بہت بڑے پیالہ میں چھاچھ بھر لیتے ہیں۔ ایک لقمہ روٹی کا کھاتے ہیں اور پیالہ مذکور سے جُرعہ جُرعہ چھاچھ پیتے ہیں۔ پنجاب کے اکثر زمین دار صبح کی روٹی چھاچھ سے کھاتے ہیں اور چھاچھ صبح کے سالن کا نعم البدل شمار ہوتی ہے۔ راجپوتانہ میں بھی چھاچھ ایک خصوصی طعام کی شکل میں (جسے وہاں کے لوگ ’’ربڑی‘‘ کے نام سے موسوم کرتے ہیں بخوبی استعمال کی جاتی ہے اور یہ اس گرم علاقہ کی نہایت ٹھنڈی غذا خیال کی جاتی ہے۔ صوبجات متحدہ آگرہ و اودھ کے بیشتر حصوں کے زمین داروں میں بھی چھاچھ ان کی غذا کا جزو اعظم ہے۔ چنانچہ صبح کے وقت یہ لوگ چھاچھ دھوپ میں رکھ دیتے ہیں۔ شام کے وقت اس چھاچھ کو ایک ہنڈیا میں آگ پر چڑھاتے ہیں۔ پھر باجرے کا دلیہ اس میں تھوڑا تھوڑا ڈالتے ہیں اور لکڑی کے چمچے سے ہلاتے جلاتے رہتے ہیں۔ تا کہ گرہ اور گانٹھیں نہ پڑنے پائیں۔ جب یہ پک جاتا ہے تو اتار لیتے ہیں۔ ان کے ہاں اس کا نام ’’مہیری‘‘ اور گھات ہے۔ اس میں سے حسب ضرورت شام کو کھا لیتے ہیں اور باقی ماندہ کو بحفاظت رکھ دیتے ہیں۔ صبح کے وقت یہ طعام مثل برف کے جما ہوتا ہے۔ مرفع الحال اور آسودہ لوگ اس سے دودھ یا دہی کے ساتھ شوق فرماتے ہیں۔مگرعامتہ الناس اور غریب تازہ چھاچھ سے کھاتے ہیں۔
 ان لوگوں کا بیان ہے کہ مہیری صبح کے وقت کھا لینے سے دن بھر پیاس نہیں لگتی اور اگر پیاس لگے بھی تو بہت تھوڑی اور غیر محسوس سی نیز پیشاب صاف اور کھل کر آتا ہے۔ متواتر کئی روز استعمال کرنے سے جگر اور مثانہ کی حرارت زائدہ زائل ہو جاتی ہے۔ مختلف اقسام کی ٹھنڈائیوں اور سردائیوں سے جو امیر اور شہری لوگ استعمال کرتے ہیں بدرجہا بہتر ہے اور موسم گرما کی ایک فرحت بخش غذا ہے۔ بیکانیر اور پنجاب کے جنوب مغربی اضلاع کے لوگ بھی چھاچھ کو اسی طریق سے استعمال کرتے ہیں اور اس کھانے کو اپنی اصطلاح میں ربڑی کے نام سے نامزد کرتے ہیں۔ راجپوتانہ بیکانیر‘ سندھ اور بہاولپور کے لوگوں کی طرح پنجاب کے لوگ بھی چھاچھ اور دہی کا استعمال بخوبی اور کثرت سے کرتے ہیں اور اگر یہ بھی کہہ دیا جائے کہ پنجابی چھاچھ اور دھی کو تمام صوبہ جات کے لوگوں سے زیادہ کھاتے اور پیتے ہیں تو بے جا نہ ہو گا۔$ 
@ ایک لمحہ فکر یہ
$برصغیر کے باشندوں کو جب تک دودھ اور چھاچھ استعمال کرنے کو ملتے رہے۔ اس وقت تک ان کی موجودہ صحت و طاقت قابل رشک رہی۔ جوں جوں اور جہاں جہاں متبرک اشیاء کا استعمال کم ہونے لگا صحت و طاقت نے بھی ساتھ چھوڑنا شروع کر دیا۔ چنانچہ آگرہ‘ اودھ‘ پنجاب‘ سندھ‘ بہاولپور اور راجپوتانہ وغیرہ میں جہاں دہی اور چھاچھ کا استعمال بطور صحت‘ اکل و مشروب کیا جاتا ہے۔ وہاں کے باشندے ازروئے جسامت طاقت اور صحت و تندرستی‘ ملک کے باقی باشندوں سے ممتاز نظر آئیں گے۔ یہی وجہ ہے کہ حکومت بھی انہی علاقہ جات کے شیر مرد نوجوانوں کو پولیس اور فوج میں زیادہ جگہ دیتی ہے۔ اور وہ قدو قامت کے موافق جفاکش‘ دلیر اور بہادر سپاہی ثابت ہوتے ہیں۔
دھی اور تحقیقات جد یدہ
دور حاضرہ کے جمیع سائنسدان اس بات پر متفق ہیں کہ ’’تندرست بچے کی آنتوں میں سوائے دہی پیدا کرنے والے جراثیم کے کسی قسم کے جراثیم نہیں ہوتے۔ مگر اس کی عمر جوں جوں زیادہ ہوتی جاتی ہے۔ دہی پیدا کرنے والے جراثیم کم ہوتے جاتے ہیں اور غذا کو سٹرانے والے جراثیم زیادہ ہوتے جاتے ہیں۔‘‘
غذا کے متعلق پوری واقفیت رکھنے والے ایک فرانسیسی سائنسدان میچ نکف کا قول ہے کہ جیسے جیسے آدمی کی عمر میں اضافہ ہوتا جاتا ہے۔ ویسے ویسے ہی غذا کی نالی میں نقصان پہنچانے والے جراثیم بھی گھر کرتے جاتے ہیں اور ان کے بدن سے نکلا ہوا زہر خون میں مل کر پڑھاپے کے آثار پیدا کرتا ہے۔ یہ خیال پیدا ہوتے ہی مذکورہ بالا فرانسیسی عالم کے ذہن میں آیا کہ اگر یہ جراثیم بدن سے دور ہو جائیں تو ممکن ہے کہ انسان جلد بوڑھا نہ ہونے پائے۔ لہٰذا انہوں نے بے حد غور و خوض کے بعد یہ نتیجہ اخذ کیا کہ اگر غذا کے ساتھ دہی کا استعمال کیا جائے تو اس کی ترشی مذکورہ بالا جراثیم کو ختم کر دے گی۔ مگر تجربے کے بعد یہ ثایت ہوا کہ دہی کے جراثیم غذا کی نالی میں جا کر مر جاتے ہیں کیونکہ جراثیم ھذا محض ۷۵ڈگری فارن ہیٹ کی گرمی برداشت کر سکتے ہیں اور غذا کی نالی میں ۲ء ۹۸ کی حرارت موجود رہتی ہے۔ الغرض اس فرانسیسی سائنسدان نے مختلف قسم کے تجربات نقصان پہنچانے والے جراثیم کو ختم کرنے کے لیے کیے۔ مگر اس کو کامیابی نہ ہوئی۔ آخر کار اس کو پتہ چلا کہ بلغاریہ میں ایسے جراثیم موجود ہیں جو نقصان دہ جراثیم کو بدن سے دفع کر دیتے ہیں اور ۱۲۰ درجے کی گرمی کو برداشت کر سکتے ہیں۔ چنانچہ وہ بلغاریہ گیا اور وہاں سے اس کو ایسے جراثیم ملے جن کے ذریعے جو دہی وہاں تیار ہوتا تھا وہ بہت ہی طاقت ور تھا۔ اور اس کے استعمال کرنے والے لوگ مدت تک بوڑھے نہ ہوتے تھے۔ میچ نکف نے تجربے کے بعد یہ معلوم کر لیا کہ بچوں کی آنتوں میں جو تندرستی کو بڑھانے والے جراثیم ہوتے ہیں وہ بھی ان ہی جراثیم سے ملتے جلتے ہیں۔ جیسے بلغاریہ میں دہی جمانے کے لئے کام میں لائے جاتے ہیں۔ اس تجربہ کو دیکھ کر لوگوں نے اپنی غذا میں دہی کو خاص طور پر داخل کر لیا (چشمہ حیات)۔
 فرانسیسی ڈاکٹر برنیز شاہ جہان کے عہد حکومت میں دانش مند نامی رئیس کے ملازم تھے۔ وہ اپنی کتاب میں لکھتے ہیں کہ گرمی کے موسم میں شہنشاہ اورنگ زیب عالمگیر نے کشمیر کا سفر اختیار کیا۔ اپنے آقا کے ساتھ ساتھ مجھے بھی جانا پڑا۔ چکا دہی (جس میں پانی خشک کر دیا تھا) میں نے اپنے ساتھ رکھ لیا۔ اثنائے راہ میں جب پیاس کی تکلیف ہوتی تو تھوڑا سا خشک دہی ایک گلاس پانی میں ملا کر چھاچھ بنا کر پی لیتا۔ دہی کی برکت سے طویل سفر بآسانی طے ہو گیا۔
 مسٹر رام سروپ بھٹناگر رقم طراز ہیں کہ ضلع مراد آباد تحصیل بلاری میں دہی بہت عمدہ بنتا تھا اور کئی ہفتہ تک رکھے رکھنے کے باوجود خراب نہ ہوتا تھا۔ مغلیہ خاندان کے بادشاہوں نے یہاں کے ٹھاکر صاحب کو جو عمدہ دہی تیار کرنے میں ماہر تھے کچھ علاقہ اور ایک جھنڈا انعام میں دیا تھا۔ علاقہ وغیرہ تو اب نہیں مگر جھنڈا اب بھی اس قدیم عطیہ کی یادگار موجود ہے۔$
@ دہی اور عمر طبعی
 $علم حیات کے موجودہ ماہرین ’’بڑھاپے‘‘ کو بھی ایک قسم کی بیماری قرار دیتے ہیں اور ان کے نزدیک جس طرح دیگر امراض بدن کا سدباب کیا جاتا ہے اسی طرح بڑھاپے کا بھی تدارک کیا جا سکتا ہے۔ لیکن انسان فطرتاً اپنی صحت سے غافل اور بے پروا واقع ہوا ہے اور اس وقت تک اس کی طرف اپنی توجہ مبذول نہیں کرتا۔ جب تک بدن میں نمایاں کمزوری محسوس نہیں ہوتی۔
 جب انسان کی صحت بالکل خراب ہو جاتی اور زندگی کی امنگ خوبی صحت کا شکار ہو کر رہ جاتی ہے تو انسان فی الواقع مر جاتا ہے۔ کیونکہ خرابی صحت کی زندگی مردوں کی زندگی بلکہ اس سے بھی بدتر ہے۔
 اکثر ماہرین حیات نے تحقیق اور تدقیق کے بعد معلوم کرلیا ہے کہ انسان پر بڑھاپا اس قدر جلد کیوں مسلط ہو جاتا ہے۔ چنانچہ ان کے نزدیک بڑھاپے کا باعث وہ جراثیم ہیں جو بڑی آنت میں تعفن اور زہریلا مواد پیدا کرتے ہیں۔
 وہ اپنے دعویٰ کی صداقت میں یہ دلیل پیش کرتے ہیں کہ ہر وہ پرندے اور دریائی جانور از قسم کچھوا‘ گھڑیال وغیرہ جن میں بڑی آنت بمنزلہ نہ ہونے کے ہوتی ہے بڑی طویل عمر پاتے ہیں اور آخر عمر تک جوان رہتے ہیں اور ان میں بڑھاپے کی علامات پیدا نہیں ہوتیں۔
 ان موذی جراثیم سے آنتوں کو پاک اور صاف کرنے کے لیے دو تدبیریں ہو سکتی ہیں۔ اول یہ کہ ایسی غذائیں استعمال کی جائیں جن میں لحمی اجزاء مطلق نہ ہوں تاکہ یہ جراثیم اجزائے لحمیہ کے میسر نہ آنے سے خود بخود مر جائیں۔ کیونکہ لحمیہ غذائیں انسان کی پرورش کے لیے ناگزیر ہیں۔ اس کے بغیر گزر دشوار ہے۔
 دوسری تدبیر یہ ہے کہ آنتوں میں ترش کیفیت پیدا کی جائے اور ایسے جراثیم داخل کیے جائیں جو ان موذی جراثیم کے دشمن ہوں۔ ترشی سے متعفن مادہ کے جراثیم ہلاک ہو جاتے ہیں۔ یہ دونوں باتیں دہی کے اندر بدرجہ اتم موجود ہیں۔ اس کے استعمال سے آنتوں میں ترشی پیدا ہو جاتی ہے۔ اور اس کے جراثیم آنتوں میں پہنچ کر دوسرے موذی جراثیم کو ہلاک کر دیتے ہیں۔ اگر یہ موذی جراثیم کسی وجہ سے زائل نہ ہوں تو معدہ اور آنتوں میں سڑاند اور سمیّت پیدا کر کے متعدد بیماریاں پیچش‘ اسہال‘ تپ محرقہ‘ ہیضہ وغیرہ پیدا کر دیتے ہیں۔$ 
@ ضروری اجرائے غذا اور د ہی
 $حکمائے مغرب نے اپنی نت نئی موشگافیوں سے اس امر کو بالتصریح واضح کر دیا ہے کہ انسانی اغذیہ اور اشربہ میں کن اجزاء کا ہونا لازمی اور ناگزیر ہے۔ ماکولات و مشروبات کو کونسی اشیاء ایسی ہیں جن کے بغیر بھی انسان نہ صرف اپنی زندگی کو برقرار رکھ سکتا ہے۔ بلکہ صحت میں ایک گونہ اضافہ کر سکتا ہے۔ چنانچہ جملہ دانایاں مغرب اور جمیع حکمائے مشرق کا یہ متفقہ اور مصدقہ فیصلہ ہے کہ زیست و زندگی کو برقرار رکھنے کے لیے غذا میں مندرجہ ذیل اجزاء کا ہونا لازمی ہے۔
(۱)  مادہ ایزدف 
 وہ مادہ جو انسانی ڈھانچہ کو بناتا اور اسے پایہ تکمیل تک پہنچاتا ہے اور اس کی مرمت کرتا ہے۔
(۲)  کوئلے کے اجزاء 
 جو بدن میں گرمی پیدا کرتے ہیں اور اشد حرارت کو قائم رکھتے ہیں۔
(۳) پانی اور معدنی اجزاء 
 جو بدن کی ترتیب و ترکیب میں چھ اقسام کی کیمیائی تبدیلیوں کا ذریعہ ہیں اور بقائے حیات کے لیے لازمی و لابدی ہیں۔
 مندرجہ بالا ہر قسم کے اجزاء دودھ میں بدرجہ اتم موجود ہیں اور دہی میں جو ’’منجمد دودھ‘‘ کا دوسرا نام ہے۔ یہ تمام اوصاف و کمال پائے جاتے ہیں۔ بلکہ بعض خصوصیات دودھ کی نسبت دہی میں زیادہ پائی جاتی ہیں۔ چنانچہ فرانس کے اکثر ڈاکٹر اپنے مرضاء کو دودھ کی جگہ دہی استعمال کراتے ہیں اور یورپ کے دیگر ممالک میں بھی دہی دودھ کی جگہ نہایت  تیزی سے لے رہا ہے اور اس کے نہایت شاندار اور اہم نتائج برآمد ہو رہے ہیں۔$
@ دہی اور دودھـ کا موازنہ 
 $جدید عملی تحقیقات اور تجربات سے یہ حقیقت بے نقاب ہو گئی ہے کہ دہی دودھ کی نسبت زیادہ مفید اور حیات افروز ہے۔ دودھ میں ایک خاص قسم کے جراثیم پائے جاتے ہیں جو عفونت کے تدارک کرنے والے اوصاف سے بدرجہ اتم متصف ہوتے ہیں اور جب دودھ دہی کی شکل میں منتقل ہو جاتا ہے تو ان ترشی پسند جراثیم کی تعداد اور بھی کثیر اور لاتعداد ہو جاتی ہے۔ نیز ان میں تعفن آفریں جراثیم کو ہلاک کرنے کی قوت اور صلاحیت بھی پہلے کی نسبت کئی گنا بڑھ جاتی ہے۔ نیز دودھ کے دوہنے کے وقت سے عفونت کا تدارک کرنے والے جراثیم کی تعداد میں بھی اضافہ ہونا شروع ہو جاتا ہے اور جوں جوں دوہے ہوئے دودھ کو دیر ہوتی جاتی ہے ان کی جمعیت بھی اسی نسبت سے کثیر ہوتی جاتی ہے۔
 تیسرے یہ کہ جس طرح ہر شخص طبعاً گھی کی نسبت مکھن زیادہ مقدار میں کھا کر بخوبی ہضم کر لیتا ہے۔ اسی طرح دودھ کی نسبت دہی بھی کئی گنا زیادہ کھا کر ہضم کر سکتا ہے۔ بلکہ کثیر تعداد ایسے لوگوں کی موجود ہے جو آدھ پائو دودھ پی کر ہضم نہیں کر سکتے۔ برخلاف اس کے دہی پائو اور ڈیڑھ پائو تک بخوبی ہضم کر لیتے ہیں اور اس پر طرہ یہ کہ دہی میں دودھ سے دو چند غذائیت موجود ہے۔$
@ د ہی جما نے کے جد ید اور قدیم طر یقے 
$(۱) د یہا تی طر یقہ 
 دہی جمانے کا یہ وہ طریقہ ہے جس سے ہمارے ہاں کا بچہ بچہ واقف ہے۔ دودھ کو پہلے گرم کر لیا جاتا ہے پھر ٹھنڈا کر کے اس میں قدرے دہی یا ترش چھاچھ ڈالتے ہیں اور کونڈے میں ڈال کر رکھ دیتے ہیں۔ اس طرح سات آٹھ گھنٹہ میں دودھ دہی میں تبدیل ہو جاتا ہے۔ اس طریقہ سے تیار شدہ دہی کا ذائقہ ترش نہیں ہوتا۔ بلکہ نہایت لذیذ اور مرغوب الطبع ہوتا ہے۔ دہی جمانے کا یہ طریقہ صحیح اور سائنٹفک ہے اور ہر قسم کی قباحت سے ایک حد تک مبرا بھی ہے۔ مگر اس میں ایک نقص بھی ہے جس کا ذکر ہم آگے چل کر کریں گے۔
(۲) دوسرا طر یقہ 
 ضرورت کے مطابق دودھ لیں اور اسے حسب دستور گرم کر کے سرد کریں۔ ازاں بعد بلو کر مکھن نکال لیں اور باقی ماندہ دودھ میں ضامن لگا کر رکھ دیں۔ چند گھنٹوں میں دہی جم جائے گا۔ مگر اس طریق پر تیار شدہ دہی میں اجزائے دہینہ کم ہوتے ہیں اور یہ مشہور عام دیہاتی طریق سے تیار شدہ دہی کا مقابلہ نہیں کر سکتا۔
(۳) تیسرا طر یقہ 
 اس طریق سے تو سب ہی واقف ہیں کہ دودھ میں مٹھا یعنی چھاچھ یا دہی جس کو عرف عام میں ضامن کہا جاتا ہے ڈال کر دہی جمایا جاتا ہے۔ لیکن اس امر سے پبلک کا اکثر اور بیشتر حصہ ناواقف ہے کہ دودھ کو دہی میں منتقل کرنے کے لیے دہی یا چھاچھ کے ضامن کا کام کسی اور چیز سے بھی لیا جا سکتا ہے یا نہیں۔ یہی وجہ ہے کہ اگر چھاچھ وغیرہ گھر میں موجود نہ ہو تو پڑوسیوں سے مانگ کر کام نکالا جاتا ہے۔ بنابریں ناواقف لوگوں کو بتلا دینا چاہیے کہ دودھ کو دہی بنانے میں صرف دہی اور چھاچھ ہی بطور ضامن استعمال کرنا ضروری نہیں‘ بلکہ ہر ترش بے ضرر شے دودھ کو دہی میں تبدیل کرنے کی صلاحیت رکھتی ہے۔ چنانچہ امچور‘ املی‘ انار دانہ‘ ترشی املی کے پتے‘ گلگل وغیرہ کسی ایک مناسب مقدار ڈالنے سے دودھ بخوبی دہی بن جاتا ہے۔ لہٰذا جب کبھی دہی تیار کرنا مقصود ہو اور سوئے اتفاق سے دہی یا مٹھا موجود نہ ہو۔ تو ایسے موقعہ پر جو ترش اور کھٹی شے سر دست میسر آسکے مناسب مقدار میں ڈال دیں۔ انشاء اللہ تعالیٰ دہی تیار ہو جائے گا۔$ 
 @ بازاری طر یق 
 $بازاروں سے آپ کو ہر وقت دہی مل جاتا ہے۔ آپ خواہ رات کے نو بجے لینے جائیں یا دن کے بارہ بجے طلب کریں۔ دہی تیار ملے گا۔ کبھی آپ نے اس بات پر غور بھی کیا کہ دہی فروخت کرنے والی دوکانوں پر اس قدر دہی کہاں سے آتا رہتا ہے جو کبھی اور کسی وقت ختم ہی نہیں ہوتا۔ حالانکہ دودھ کو دہی میں منتقل کرنے کے لیے کم از کم پانچ چھ گھنٹوں کی ضرورت ہے اور یہ ہو سکتا ہے کہ دوکاندار کے پاس دوسرے دہی کے کونڈے تیار ہونے تک اس قدر دہی کے خریدار آجائیں۔ جنہیں دوکاندار بھگتا نہ سکے اور مجبوراً اسے دہی کے خریداروں کو جواب دینا پڑے۔ مگر ایسے اتفاق بہت کم وقوع پذیر ہوتے ہیں۔ تو پھر آپ کہیں گے کہ آخر یہ بات ہے کیا؟ آئو ہم بتائیں۔
 ہم آپ کو ابھی مذکورہ بالا سطور میں بتلا آئے ہیں کہ دودھ کو دہی میں منتقل کرنے کے لیے جس طرح دہی اور چھاچھ کے بجائے کسی ترش اور کھٹی چیز سے کام چل جاتا ہے۔ اسی طرح بعض ادویہ ایسی بھی ہیں جن کے ضامن سے دودھ پانچ منٹ میں جم جاتا ہے۔ چنانچہ بازاروں میں جو دہی ملتا ہے وہ اکثر ان ہی ادویات کے ذریعے تیار کیا جاتا ہے۔ چنانچہ ذیل میں چند بازاری اور فوری دہی جمانے کے مشہور و مستند اور بالکل سہل طریقے درج کرتے ہیں۔ جس کا جی چاہے‘ تجربہ کر کے آزما سکتا ہے۔
طریقہ نمبر ۱ 
 حسب ضرورت دودھ لیں اور اسے قدرے گرم کر لیں۔ پھر اس میں چند قطرے سلفیورک ایسڈ یعنی تیزاب گندھک کے ڈال دیں۔ انشاء اللہ فوراً دہی تیار ہو جائے گا۔
طر یقہ نمبر ۲ 
 اس طریقے سے دودھ زیادہ سے زیادہ پندرہ منٹ میں جم جاتا ہے۔ چنانچہ تجربہ کر کے آزما سکتے ہیں۔ لہٰذا جب دہی کی اشد ضرورت ہو تو ایسے موقعہ پر دودھ کو قدرے گرم کر کے شیر مدار کے چند قطرے اس میں ڈال دیں۔ انشاء اللہ دودھ جم جائے گا۔
 مگر یہ طریق بغیر واقف کاروں کے خطرناک ہے۔ اس لیے اس سے پرہیز ہی بہتر ہے۔
طر یقہ نمبر ۳ 
 جس طرح دہی جمانے کے واسطے دودھ برتنوں میں ڈالتے ہیں۔ اسی طرح دودھ ڈال کر تھوڑا سا ٹارٹیرک ایسڈ ڈال دیں۔ انشاء اللہ فوراً دہی جم جائے گا۔
طر یقہ نمبر ۴ 
 دودھ کو جمانے کے لیے اکثر  دوغ فروش مندرجہ ذیل ترکیب سے بھی بعض اوقات کام لیا کرتے ہیں۔ چنانچہ اس طریق سے بھی دودھ بہت جلد مندرجہ بالا ترکیب کی مانند جم جاتا ہے۔
 پوست سنگدانہ مرغ پیس کر دودھ میں ڈال دیں۔ دودھ جم جائے گا۔$
@ سائنٹفک طر یقہ 
 $صفحات گزشتہ میں دہی جمانے کے جن طریقوں کا ذکر کیا گیا ہے۔ ان میں دودھ کو دہی یا ترش چھاچھ کے ساتھ جمانے کا طریقہ افضل اور بہترین ہے۔ لیکن مغربی دنیا میں جس طریقے سے دہی جمایا جاتا ہے۔ وہ اس طریق اور دستور سے بھی اعلیٰ اور ارفع ہے۔ ہم بلا مبالغہ اس طریق کو بہترین اور مکمل ترین ترکیب قرار دیتے ہیں اور قارئین کی دلچسپی اور استفادہ کے لیے ذیل میں اس طریق کار کو سپرد قلم کرتے ہیں۔
جرا ثیم کی وسا طت سے د ہی جما نا 
 مغربی مماک میں دہی جمانے کا کام اکثر چرواہوں کی امداد و معاونت سے سر انجام پاتا ہے۔ ہم مقالہ ھذا کے کسی حصہ میں بیان کر آئے ہیں کہ دودھ میں مختلف قسم کے جراثیم پائے جاتے ہیں۔ اور ان میں ایسے جراثیم موجود ہیں جو دودھ کے اجزاء شکریہ کو ترشی میں تبدیل کر دیتے ہیں۔ چنانچہ ولایتی چرواہے دہی مکھن اور پنیر بنانے والے جراثیم کو پکڑ کر الگ الگ مقامات پر ان کی پرورش کرتے ہیں اور ضرورت کے وقت ان جراثیم کو دودھ میں ڈال کر بہترین قسم کا دہی اور مکھن بنا لیتے ہیں۔ یورپ میں اس طریق سے بہترین دہی بنانے والے کارخانوں کی تعداد بہت زیادہ ہے اور آئے روز ان میں سینکڑوں اور ہزاروں کارخانہ جات کا اضافہ ہوتا جا رہا ہے۔$ 
@ دہی جما نے کے د یسی اور مغربی طر یق کار کا موازنہ
 ہمارے ملک میں دہی میں ترشی چھاچھ ڈال کر دودھ جمانے کے عام طریقے اور یورپ کے جراثیم کے ذریعے دہی جمانے میں کوئی نمایاں اور معتدبہ فرق نہیں ہے۔ ہر دو تراکیب میں ایک ہی کیمیائی عمل اور اصول کار فرما ہے۔ البتہ ہمارے طریقہ میں ایک قباحت ضرور ہے وہ یہ کہ دہی اور میٹھے (چھاچھ) میں دہی جمانے والے جراثیم جس وقت دودھ کے اجزائے شکریہ کو ترشی یعنی دہی میں منتقل کرنے کے طریق کار میں مصروف عمل ہوتے ہیں۔ اس وقت یہ غیر ضرورری جراثیم ان کی مصروفیت اور اپنی آزادی سے فائدہ اٹھا کر دودھ میں بڑی شد و مد سے خرابی پیدا کرنا شروع کر دیتے ہیں۔ گو یہ ان کی جدوجہد اور تگ و دو ہر مرتبہ اور ہمیشہ کامیابی کی مرہون منت نہیں ہوتی۔ تاہم گاہے گاہے جب دہی جمانے والے جراثیم کی تعداد غیر ضروری جراثیم سے کم ہو۔ ان کی یہ موقع شناسی اور سرفروشی منت کش مقصود مراد بھی ہو جاتی ہے۔ اور دودھ پھٹ جاتا ہے اور اس میں سے بدبو آنے لگتی ہے۔
 یورپ کا دہی جمانے کا طریقہ کار اس قباحت سے بالکل پاک اور مبرا ہے۔ کیونکہ وہ لوگ دودھ میں محض دہی جمانے والے ہی جراثیم داخل کرتے ہیں اور یہ جراثیم اس قدر طاقت ور اور اعلیٰ قسم کے ہوتے ہیں کہ دہی جمانے والے جراثیم کی امداد و اعانت کے بغیر ہی دودھ کے اجزائے شکریہ کو عمدہ و اعلیٰ دہی جمانے اور پنیر میں منتقل اور متشکل کر دیتے ہیں۔ ہمارا دہی جمانے کا طریق کار بھی یورپ سے کم نہیں۔ بشرطیکہ دودھ کو دہی میں منتقل کرنے کے جملہ امور نہایت حزم و احتیاط سے سر انجام دیے جائیں۔ صفائی اور پاکیزگی کا خیال مقدم اور سختی سے کیا جائے۔$
@ دود ھـ کاڑھنے میں عورتوں کی بداعتدالیاں 
 ہمارے ملک میں صبح و شام کے دوہے ہوئے دودھ کو جو کاڑھنے کا عام رواج ہے ۔یہ طریق کار عمدہ دہی جمانے اور اعلیٰ قسم کا مکھن اور پنیر تیار کرنے کے لیے توجہ طلب ہے اور اسمیں اصلاح کی اشد ضرورت اور گنجائش ہے۔ چنانچہ اکثر عورتیں دودھ میں اس کے وزن سے دو چند بلکہ پھوہڑ عورتیں تو سہ چند تک پانی شامل کر کے کاڑھنی میں ڈال کر اپلوں کی آگ پر رکھ دیتی ہیں اور متواتر شام تک دودھ کو اس طرح جوش کھاتا رہتا ہے۔ دہی جمانے کے لیے دودھ کو اس طرح کاڑھنا عمدہ دہی تیار کرنے کے بالکل منافی اور متناقض ہے۔ اور صاف ظاہر ہے کہ اس طرح دودھ دودھ نہیں رہتا۔ اس کے اجزائے لطیفہ لیکٹک ایسٹک اور ایٹک ایسڈ پیدا کرنے والے تمام جراثیم زائل اور ضائع ہو جاتے ہیں اور دودھ کی دہی میں منتقل ہونے کی صلاحیت یکسر مفقود ہو جاتی ہے۔
( ۲) برخلاف اس کے بعض عورتیں دودھ میں پانی کی مقدار تو نہایت ہی قلیل ڈالتی ہیں۔ مگر کاڑھنی میں آگ اس قدر دیتی ہیں کہ دودھ شام تک کھوئے کی طرح پکتا رہتا ہے۔ عمدہ دہی جمانے کے لیے دودھ کو اس طرح کاڑھنا بھی غیر موزوں ہے۔ گو ایسا دودھ شام کے تازہ دودھ کے ساتھ مل کر کسی قدر دہی کی ہیئت تو اختیار کر لیتا ہے مگر صحیح معنوں میں ایسا دہی دہی کہلانے کا مستحق نہیں ہوتا۔ اس میں بالائی اور دہنیت کی چھدیاں پھٹے اور خراب شدہ دہی کی طرح الگ الگ ہو جاتی ہیں اور باقی ماندہ دہی بجائے اپنے خصوصی جمائو اور سکون کے ادھ بلوئے دہی کی طرح منتشر ہو جاتا ہے۔
( ۳) بعض عورتیں دودھ سے زیادہ مقدار میں چھاچھ حاصل کرنے کے لیے کاڑھنی والے دودھ میں کثیر اور غیر معمولی طور پر پانی شامل کر دیتی ہیں۔ اور پھر اس خوف و خیال سے کہ دودھ جسے اب صحیح معنوں میں دودھ کی کچی لسی کہنا چاہیے جل کر شام کو تھوڑا اور کم نہ ہو جائے اور اس سے حسب منشاء اور متوقع مقدار چھاچھ حاصل کرنے میں ناکامی نہ ہو۔ خاطر خواہ اور حسب حاجت آگ نہیں دیتیں۔ چنانچہ اس طریق سے کاڑھا ہوا دودھ بھی عمدہ اور اعلیٰ دہی جمانے کے لیے کبھی موزوں اور مناسب نہیں ہو سکتا۔ بلکہ اس طریق سے کاڑھے ہوئے دودھ کی لسی بھی جو پتلی اور رقیق ہوتی ہے بجائے مفید ہونے کے الٹی بے شمار امراض کا پیش خیمہ ثابت ہوتی ہے اور ایسی چھاچھ سے اجتناب اور احتراز کرنا نہ صرف اولیٰ بلکہ نہایت ضروری ہے۔$ 
@ دودھ کاڑھنے کا صحیح اور عمدہ نسخہ 
 $اس میں تو کوئی شک نہیں کہ ہمارے ملک میں دودھ کاڑھنے کا جو طریقہ رائج ہے وہ نہایت صحیح اور سائنٹفک ہے۔ مگر اس میں عورتوں سے اکثر بداعتدالیاں سرزد ہوتی رہتی ہیں اور ان بداعتدالیوں کے باعث عمدہ دہی نہیں جمتا۔ اس لیے اس امر کی سخت ضرورت ہے کہ عورتوں کو دودھ کاڑھنے کے صحیح طریقے سے آگاہ کیا جائے۔ چنانچہ اس امر کو مد نظر رکھتے ہوئے ذیل میں ہم دودھ کاڑھنے کی صحیح اور سائنٹفک ترکیب درج کرتے ہیں۔ اس ترکیب سے دودھ کاڑھ کر اگر دہی جمایا جائے تو بفضلہ تعالیٰ نہایت عمدہ اور اعلیٰ دہی تیار ہو گا اور اس میں کسی قسم کی قباحت کا شائبہ تک بھی نہ پایا جائے گا۔$ 
@ ترکیب 
$ دودھ دوھ کر اس میں ایک چوتھائی کے قریب تازہ پانی شامل کر کے کاڑھنی میں ڈال کر اوپلوں کی اس قدر آنچ دیں۔ جس سے دودھ کو ایک دو جوش آجائیں اور پانی شامل کردہ بھی اڑجائے اور دودھ کی دہنیت بالائی کی صورت میں دودھ پر تیر آئے۔ ازاں بعد اگر کاڑھنی کے نیچے آگ کافی مقدار میں موجود ہو تو اسے نکال دیں اور صرف اس قدر آنچ باقی رہنے دیں جس سے دودھ شام تک گرم رہے۔ مگر اس قدر گرم نہیں کہ اس میں جوش آنے لگے۔ اگر آنچ بالکل نکال دی جائے تو دودھ ٹھنڈا ہو کر پھٹ جائے گا۔ لہٰذا اس امر کا خاص خیال رکھا جائے اور شام کو اس دودھ میں ضامن لگا کر بحفاظت رکھ دیں۔ انشاء اللہ تعالیٰ صبح عمدہ جما ہوا دہی ملے گا۔$ 
@ عمدہ ضامن اور اس کے اوصاف 
$گو دہی جمانے کے لئے عمدہ اور بہترین ضامن تو دہی جمانے والے جراثیم ہیں۔ مگر اس کے بعد دہی جمانے کے واسطے جو بہترین ضامن ہو سکتا ہے۔ وہ دہی اور چھاچھ کا ضامن ہے۔ مگر دہی اور چھاچھ کا ضامن نہایت عمدہ اور ترش ہونا چاہیے۔ کیونکہ دہی جمانے والے جراثیم ترش دہی یا چھاچھ ہی میں پائے جاتے ہیں۔ بعض جاھل اور ناواقف عورتیں میٹھے اور کم ترش دہی یا چھاچھ کا ضامن لگاتی ہیں۔ جن سے دہی جمنے کی بجائے پھٹ جاتا ہے۔ ہم پہلے بیان کر آئے ہیں کہ دودھ میں دہی جمانے والے جراثیم کے علاوہ کئی دیگر قسم کے جراثیم بھی پائے جاتے ہیں۔ چنانچہ جب دہی جمانے کے لیے ایسی عورتیں ترش اور اعلیٰ قسم کے دہی یا چھاچھ کی بجائے میٹھے اور کم ترش دہی یا چھاچھ میں دہی جمانے والے جراثیم بطور ضامن لگا دیتی ہیں تو چونکہ میٹھے اور کم ترش دہی یا چھاچھ میں دہی جمانے والے جراثیم کی تعداد کم ہوتی ہے اور برخلاف اس کے دودھ میں خرابی پیدا کرنے والے اور غیر ضروری جراثیم دہی کی تعداد زیادہ ہوتی ہے۔ اس لیے لا محالہ دودھ میں خرابی پیدا کرنے والے جراثیم دہی جمانے والے جراثیم پر غالب آجاتے ہیں۔ جن کا نتیجہ یہ ہوتا ہے کہ دہی جمنے کی بجائے دودھ پھٹ کر خراب ہو جاتا ہے اور اس میں تعفن پیدا ہو جانے کی وجہ سے بدبو اور سڑاند آنے لگتی ہے۔
 اس قسم کے پھٹے اور خراب شدہ دودھ کو جسے جاہل اور ناواقف لوگ دہی سمجھ کر چٹ کر جاتے ہیں۔ ہرگز نہ کھانا چاہیے۔ کیونکہ یہ پھٹا ہوا دودھ حقیقت میں بے شمار اور لاتعداد امراض کی گٹھڑی ہوتا ہے۔ اس کے کھانے سے امراض پھیلانے والے جراثیم انسان کے پیٹ میں داخل ہو جاتے ہیں اور مختلف قسم کی موذی اور مہلک بیماریوں کا پیش خیمہ ثابت ہوتے ہیں۔
 گو خداوند کریم نے ہمارے لعاب دھن میں قدرتی طور پر جراثیم کو ہلاک کرنے کی قوت و دیعت فرما رکھی ہے اور جو جراثیم لعاب دھن کی زد سے بچ نکلتے ہیں وہ معدے تک پہنچتے پہنچتے اندرونی لعاب سے ہلاک ہو جاتے ہیں اور جو اندرونی لعاب سے زندہ رہ جاتے ہیں انہیں معدہ کی گرمی ختم کر دیتی ہے۔ ہمارے کھانے کے اندر جو جراثیم ہیں۔ چونکہ کم اور قلیل مقدار میں ہوتے ہیں۔ اس لیے ان سے اکثر و بیشتر کوئی خاص نقصان نہیں ہوتا۔ مگر جب ایسے جراثیم کی گٹھڑی کی گٹھڑی کھالی جائے تو پھر یہ نہ ہی لعاب دہن کے بس کا رہتا ہے اور نہ ہی پھر اندرونی لعاب اس کا کچھ بگاڑ سکتا ہے۔
 ان جراثیم کا ایک کثیر اور خطیر حصہ آنتوں میں زندہ سلامت پہنچ جاتا ہے اور آنتوں کا لعاب ان جراثیم کو مارنے اور ختم کرنے کی بجائے الٹا طاقت ور بناتا ہے۔ کیونکہ آنتوں کے رس میں ان کو ایک قسم کا نمک اور مختلف قسم کی موافق چیزیں ملتی ہیں۔ جو ان کو طاقت ور بنانے میں کافی مدد ملتی ہے جس کا نتیجہ یہ ہے کہ انسان پیٹ کے مختلف امراض اور غذا کی سڑاند اور سمیّت سے پیدا ہونے والی جملہ خوفناک بیماریوں کا شکار ہو جاتا ہے۔$ 
@ عمدہ د ہی کے او صاف 
 $سب سے عمدہ دہی وہی ہوتا ہے جو دہی جمانے والے جراثیم کی وساطت سے جمایا جاتا ہے۔ مگر تاہم ہمارے ملک کا دہی بھی جو نہایت حزم و احتیاط اور پوری پاکیزگی اور صفائی کے ساتھ جمایا جائے۔ بہت اچھا ثابت ہوتا ہے۔ عمدہ اور بہترین دہی کا پہلا اور آخری وصف یہ ہے کہ وہ بخوبی جما ہوا ذائقہ میں مائل بہ ترشی لذیذ اور مرغوب طبع ہوتا ہے۔ دہی کو اس وصف سے متصف کرنے کے لیے یہ امر نہایت ضروری ہے۔ کہ دودھ کے کاڑھنے میں بداعتدالیاں نہ کی جائیں اور صحیح اصول کے ماتحت جوشایا جائے۔ علاوہ بریں خالص اور عمدہ دہی کے توڑ سے ضامن لگایا جائے۔ نیز دودھ جس کا دہی جمایا جائے اس کی حرارت ۱۰۴ درجے ہونی چاہیے۔ ۱۰۴ درجے کے حرارت دہی کے لیے نہایت موزوں اور مناسب ہے اور جراثیم مفیدہ اس حرارت سے زائل اور ضائع نہیں ہوتے۔ لیکن اس سے کم حرارت دہی جمانے کے منافی ہے۔ کیونکہ جس طرح حرارت کی زیادتی اور شدت دہی جمانے والے جراثیم مفیدہ کو ہلاک کر ڈالتی ہے۔ بعینہٖ دودھ کی برودت بھی دہی جمنے کے منافی ہے۔
 دہی تیار کرتے وقت صفائی اور پاکیزگی کا خاص خیال رکھا جانا چاہیے اور دہی خالص ہمیشہ دودھ خالص سے جمانا چاہیے۔ نیز جن برتنوں میں دودھ دوھا جائے وہ بھی نہایت پاک و صاف ہوں۔ علاوہ بریں ان کو کھلے منہ ہرگز نہ رکھا جائے۔ ورنہ دودھ اور دیگر قسم کے ضرر رساں جراثیم شامل ہو جانے کے علاوہ گرد و غبار بھی مل جائے گا اور اس سے دودھ یا تو پھٹ جائے گا۔ یا دہی ناقص تیار ہو گا۔$ 
@ دہی کے افعال و خواص
 $دہی کا مختلف اعضاء پر جو اثر پڑتا ہے۔ اس کو فرداً فرداً ذیل میں بیان کیا جاتا ہے۔
دانت 
 بعض اوقات مسوڑھوں میں رطوبات صفراویہ یا مالجیہ جمع ہو کر ان کو متورم کر دیتی ہے اور دانت ہلنے اور درد کرنے لگ جاتے ہیں۔ اسی طرح بعض دانتوں کے چھلکے اتر جاتے ہیں۔ جس کی وجہ سے دانت بدنما ہو جاتے ہیں۔ اس بارے میں دہی نہایت عمدہ اور موثر دوا ثابت ہوئی ہے۔ اس کے استعمال سے اول تو ایسی موذی رطوبات پیدا ہی نہیں ہوتیں اور اگر پیدا بھی ہو جائیں تو ان کی مضرت رساں کیفیت کا قلع قمع ہو جاتا ہے۔ دانتوں کی حفاظت اور انہیں ہلنے سے بچانے کے لیے دہی کا استعمال نہایت مفید ہے۔
نوٹ :  بعض لوگ دہی کو مضعف دندان خیال کرتے ہیں۔ مگر یہ اس وقت ہے جب ردّی ترش اور رقیق دہی استعمال کیا جائے۔ چنانچہ جالینوس ’’کتاب الاغذیہ‘‘ میں لکھتے ہیں کہ دہی دانتوں کے لیے اس وقت تک نقصان دہ نہیں۔ جب تک اس کا مزاج بہت سرد نہ ہو۔
غد ود 
 دہی لعاب پیدا کرنے والی گلٹیوں کے فعل پر اچھا اثر کرتا ہے اور ان کے جسموں کو اصلی حالت پر قائم رکھتا ہے اور یہ ظاہر ہے کہ لعاب دھن کو ہضم غذا اور اعانت تغذیہ پر کس قدر قدرت حاصل ہے۔ نیز یہ بھی کہ لعاب دہن میں ترش و نمکین مادے ہوا کرتے ہیں۔ جس قدر یہ رطوبت لعابیہ زیادہ مقدار میں پیدا ہو گی۔ اسی قدر ہضم معدہ اچھا اور عمدہ ہو گا۔ چنانچہ نمکین غذا و اجزاء کی وجہ سے لعاب و ہن سفیدی چشم کو رفع کرتا ہے۔ اور اس کا طلاء داد کو نیست و نابود کرتا ہے۔
 اس کے علاوہ دہی منہ کا لعاب پیدا کرنے والی گلٹیوں کو مضبوط اور لعاب کے زیادہ مقدار میں پیدا کرنے کی وجہ سے ہضم غذا میں مدد کرتا ہے۔ بدن کے دیگر غدود بھی اس سے یکساں طور پر مستفید اور طاقت حاصل کرتے ہیں۔ محققان فرنگ بڑھاپے کو جوانی میں بدلنے کے لیے نت نئی تحقیقات سے کام لے رہے ہیں۔ اسی غرض کے لیے کہیں بندوں کے غدود حاصل کیے جاتے ہیں اور کہیں انجکشن ایجاد کیے جاتے ہیں۔ مگر کامیابی کی دیوی ہے کہ کسی طرح منائے نہیں منتی۔ برخلاف اس کے اگر بہ نظر غور دیکھا جائے تو دہی ہی ایک ایسی کرشمہ کار غذا اور دوا ہے۔ جو بڑھاپے کو مبدل بہ شباب کر سکتا ہے۔
دما غ 
 دہی دماغ کے لئے اعلیٰ ترین مسکن غذا ہے۔ دہی سر کے گرم و خشک امراض مثلاً مالیخولیا‘ مراق‘ سہر‘ صداع‘ صداع صفراوی وکابوس وغیرہ میں عرق شیر‘ عرق گاجر اور ماء الجبن وغیرہ جیسی مرکب دوائوں کی طرح فائدہ مند ثابت ہوتا ہے اور دہی کی بالائی سر پر ملنا باعث طیب دماغ اور نیند آور ہے۔ بے خوابی کو دور کرنے میں روغن کدو کے قائم مقام سمجھا جاتا ہے۔
آنکھـ
 آنکھوں کے ان امراض میں جو گرمی اور خشکی کی وجہ سے پیدا ہوتے ہیں دہی کا استعمال نہایت مفید ہے۔ اسی طرح ان امراض چشم میں جو ضعف ماسکہ کی وجہ سے ظہور پذیر ہوتے ہیں ان میں بھی دہی نہایت نفع بخش ہے۔ تندرستی کی حالت میں استعمال کرتے رہنے سے آنکھ دکھنے سے محفوظ رہتی ہے۔ نیز ابتداء نزول کی شکایت بھی موقوف ہو جاتی ہے۔ لیکن معدہ کی نگہداشت اس کے استعمال کے دوران میں پوری طرح رکھنی چاہیے۔ البتہ سفیدی چشم اور آشوب چشم بلغمی میں مضر ہے۔
پھیپھڑ ے 
 سل کی پیدائش عموماً نزلہ و زکام دائمی یا معدہ کی خرابی سے ہوا کرتی ہے۔ دہی اس خرابی کو اور سل پیدا کرنے والے تیزاب کی پیدائش کو روک دیتا ہے۔ اس لیے سل‘ دمہ اور خشک کھانسی کے لیے دہی تسلی بخش فائدہ دینے والی دوا ہے۔ جن لوگوں کو سل جیسے موذی اور مہلک مرض میں گرفتار ہونے کا خدشہ اور اندیشہ دامن گیر ہو یا یہ نسل کش بیماری وراثتاً پشت سے خاندان کو تباہ و برباد کرتی آرہی ہو۔ ان کے لئے دہی کا استعمال اس خطرناک اور حیات سوز مرض سے بفضلہ مامون و محفوظ رکھنے کا موجب ثابت ہوتا ہے اور اگر رات کو سوتے وقت اسے کا ڈلیور آئل کے ساتھ استعمال کیا جائے یا شام کے وقت مچھلی کو اس میں پکا کر کھایا جائے تو اعجاز اثر فوائد کا سرمایہ دار ثابت ہوتا ہے۔
دل 
 اگر جسم میں خون رقیق ہو جائے تو خون اپنی رقت کی وجہ سے ہمیشہ ظاہر بدن کی طرف گردش کرتا رہتا ہے اور پھر اپنی غایت رقت کی وجہ سے قلب کی کواڑیوں پر دبائو نہیںڈال سکتا۔ لہٰذا جب خون کا دبائو خاطر خواہ نہیں ہوتا تو قلب کی حرکت انبساط (پھیلنے کی حرکت) رک جاتی ہے اور اس حرکت کے رک جانے کو موت سے تعبیر کیا جاتا ہے۔ دہی رقّت خون‘ اختلاج قلب حار خفقان اور علّت د خانیہ کے لیے مفید ترین دوا ہے اور خون کے دوران کو بخوبی قائم رکھتا ہے۔
معدہ 
 بسا اوقات معدہ کی قوت جاذبہ کمزور ہو کر طلب غذا کو روک دیتی ہے۔ اس مرض کے لیے دہی قابل تعریف دوا ہے۔ قوت جاذبہ کو تقویت بخشتا ہے۔ اس کے استعمال سے بھوک بخوبی لگتی ہے۔ معدہ کی قوت ھاضمہ اور ماسکہ میں گراں قدر اضافہ ہو جاتا ہے انقلاب معدہ کی شکایت دور ہو جاتی ہے۔ علاوہ ازیں پیاس کو تسکین بخشتا ہے۔ جو لوگ بے اعتدالیوں کی وجہ سے معدہ خراب کر چکے ہوں ان کے لیے دہی کا استعمال از بس مفید ہے اور اس سے معدہ کے جسمانی قوی قابل رشک طور پر ترقی کر جاتے ہیں۔ چنانچہ کسانوں اور کاشت کاروں کی صحت اس امر کی نمایاں شہادت ہے۔
جگر اور گرد ے 
 فی زمانہ مفید اغذیہ اور اشربہ کی جگہ برف‘ سوڈا‘ چائے اور دیگر قسم کی مروجہ اشیاء نے لے لی ہے اور ان کے کثرت استعمال کی وجہ سے عموماً جگر اور گردوں کی بیماریاں رونما ہونے لگتی ہیں۔ ان مضرت رساں چیزوں کی بجائے دہی کا استعمال ہزار درجہ مفید اور بہتر ہے۔ بعض اشخاص جن کو خرابی معدہ جگر اور گردہ کی وجہ سے پیشاب ہمیشہ رنگین آتا ہے۔ ان کے لئے دہی کا استعمال مکمل علاج ثابت ہوتا ہے۔ محرورین کے لیے مقویٔ باہ بھی ہے۔ دہی کھانے کی عادت رقت دم‘ ضعف جگر اور گردہ کے امراض سے محفوظ رکھتی ہے۔ یرقان اور ضعف جگر میں کشتہ خبث الحدید کے ہمراہ اس کا استعمال معمولات اطباء میں سے ہے۔ نیز سم الفار کے استعمال سے اگر رقت دم کی شکایت لاحق ہو گئی ہو۔ اس کے دفعیہ کے لئے دہی مسلمہ اور مصدقہ دوائوں میں سے ہے۔
آنتیں 
 چونکہ معدہ اور آنتیں متحد فی الترکیب ہیں۔ اس لیے دہی کے جو اثرات معدہ پر ہوتے ہیں آنتوں پر بھی ہوتے ہیں۔ پیچش اور مروڑ کے لیے اطباء دہی تجویز کرتے ہیں۔ کیونکہ یہ حدت اور خراش کے دفعیہ کے لیے مفید ہے اور اس سے بواسیر ریحی کا بھی ازالہ ہو جاتا ہے۔ بقول شیخ علیہ الرحمتہ دہی اسہال صفراوی اور اسہال دموی کو بھی مفید ہے۔ اگر کسی نے جمالگوٹہ کا جلاب لے لیا ہو اور مریض کا دستوں کے مارے برا حال ہو رہا ہو تو ایسی صورت میں بھی اس کا استعمال اکسیر کا کام دیتا ہے۔
جلد 
 جلدی امراض کے ازالہ کے لئے بھی قدرت کاملہ نے عجیب تاثیرات و دیعت کی ہیں۔ جلدی امراض کیوں پیدا ہوتے ہیں؟ صرف اس وجہ سے کہ فضلات کا اخراج مساموں کی راہ بند یا کم ہو جاتا ہے۔ مگر دہی کا استعمال مساموں کو کھول دیتا ہے اور اخراج فضلات میں مدد دیتا ہے۔ چنانچہ دہی کے استعمال کرنے والے بالعموم آتشک وجرب اور دیگر امراض جلد میں بہت کم مبتلا ہوتے ہیں۔
 سچ پوچھییٔ تو میرے نزدیک دہی شباب رفتہ کو واپس اور پامال شدہ جوانی کو پھر سے بحال کرنے کی طاقت و تاثیر رکھتا ہے۔ چنانچہ اگر صد سالہ پیر فرتوت بھی دہی اور مکھن کا استعمال کرے تو از سر نوجوان ہو سکتا ہے۔ اس کے چہرے اور بدن کی جھریاں دور ہو سکتی ہیں۔ بشرطیکہ صبح دہی میں شکر ڈال کر کھائی جائے اور کھانے کے بعد زنجبیل (سونٹھ) اور مگھ پیپل کا استعمال کیا جائے۔
اعصاب 
 جو لوگ عصبی بیماریوں میں مبتلا ہوں اور مخرب اخلاق کتابوں کے مطالعہ یا دیگر ناشائستہ حرکات سے ان کی ذکاوت حس بڑھ گئی ہو تو دہی کے استعمال سے ان کی غیر طبعی خواہش جاتی رہتی ہے اور ذکاوت حس دور ہو کر اعصاب اپنا فرض از سر نو ادا کرنے لگتے ہیں۔ نوجوانوں کے لیے تو دہی کا استعمال نہایت ضروری ہے۔$ 
@ مختلف جانوروں کا دہی
$گائے کا دہی 
 سب سے بہترین دہی گائے کا دہی ہے۔ اس کا استعمال قوت گویائی کو تقویت بخشتا ہے۔ ہضم کے وقت شیریں ہوتا ہے۔ بھوک کو چمکاتا ہے اور باد و بلغم کو دور کرتا ہے ۔علاوہ بریں مفرّح دل‘ مقوی بدن اور مسکن تشنگی ہے۔ نیز ریح کو زائل کرتا ہے۔ مبہی اور مولد منی ہے۔ نیز منہ میں خوشبو پیدا کرتا ہے اور دافع استحاضہ ہے۔
بکری کا دہی 
 گائے کے دہی کے بعد بکری کے دہی کا نمبر ہے۔ یہ سبک اور قابض ہے۔ اخلاط ثلاثہ کو دفع کرتا ہے۔ باد اور ضیق النفس کو دور کرتا ہے۔ لاغری اور کمزوری کو مٹاتا ہے۔ اشتہائے طعام پیدا کرتا ہے۔ بواسیر اور کھانسی اور امراض بلغم کو نفع دیتا ہے۔ گرانی ٔ شکم کو دور کرتا ہے۔ قے‘ متلی اور دست بند کرتا ہے۔
بھینس کا دہی 
بلغم پیدا کرتا ہے۔ باد وصفراء کو دور کرتا ہے۔ قوت باہ بڑھاتا ہے۔ شیریں مگر دیر ہضم ہے۔ خون استحاضہ کو بند کرتا ہے۔ قوت گویائی کا مدد گار ہے اور تشنگی کو بجاتا ہے۔ منی اور باد پیدا کرتا ہے۔ مگر خون خراب کرتا ہے۔
بھیڑ کا د ہی 
 بواسیر‘ بلغم اور باد کو دور کرتا ہے۔ دیر ہضم ہے۔ زکام پیدا کرتا ہے۔ بعض کہتے ہیں کہ صفراء دستوں کو نافع ہے۔ نیز کھانسی اور دمہ کو موقوف کرتا ہے۔ بھیڑ کے دہی کے پیدا شدہ ثقل اور گرانی کی اصلاح کے واسطے نمک اور سونٹھ کا کھلانا نہایت مفید و موثر ہے۔
او نٹنی کا دہی 
 ہضم کے وقت تلخ ہے۔ دست لاتا ہے۔ ذائقہ میں کھاری اور ترش ہے۔ علاوہ بریں استسقاء ‘ قولنج ‘کرم شکم اور باد جذام کو دور کرتا ہے۔
گھوڑی اور گد ھی کا د ھی 
 دق‘ سل کے لیے عمدہ غذا اور دوا ہے۔ مالیخولیا کے لیے عجیب ہے۔ نزول الماء کو بھی فائدہ بخشتا ہے۔ قوت باہ کو تقویت پہنچاتا ہے۔ علاوہ بریں چیچک اور خسرہ کے عوارض میں بھی استعمال کرایا جاتا ہے۔ نیز پیشاب زیادہ لاتا ہے (خزائن الادویہ)۔
تا ثیر 
 دہی طبعی طور پر بلغم پیدا کرتا ہے۔ چونکہ بلغم خون میں مستحیل ہونے کی بہت زیادہ صلاحیت رکھتا ہے۔ لہٰذا اس کے استعمال سے عمدہ خون بدن میں پیدا ہوتا ہے۔ مگر یہ فوائد محض اس وقت مرتب ہوتے ہیں۔ جب کہ دہی عمدہ ہو اور اعتدال کے ساتھ استعمال کیا جائے۔
مقدار خوراک 
 دہی کی مقدار خوراک ایک چھٹانک سے لے کر ایک پائو تک ہے۔ یا حسب تقاضائے وقت اور طاقت و عمر مریض کھلانا چاہیے۔
نوٹ :  دہی کو صبح کے وقت دوپہر سے پہلے استعمال کرانا موزوں اور مناسب ہے۔ موسم گرما میں سہ پہر کو بھی کھلا سکتے ہیں۔ مگر رات کے وقت دہی کا کھلانا ممنوع ہے۔ علاوہ بریں وال مونگ‘ شہد گھی‘ سرد میوہ جات اور آملہ کے ساتھ دہی کا کھلانا مناسب ہے۔ اسی طرچ چیت‘ بیساکھ اور اسوج اور کاتک میں بھی دہی کا استعمال نامناسب ہے۔
مصلحات 
 مربّہ زنجبیل‘ سونٹھ‘ مرچ سیاہ‘ مرچ سرخ‘ نمک‘ گلقند اور معاجین حارہ۔$ 
@ دہی کا توڑ
 $دہی کا وہ صاف پانی جو اس سے جدا ہو جاتا ہے۔ دہی کا توڑ یا پانی کہلاتا ہے۔ اسے عربی میں الرائب اور فارسی میں آب دوغ یا آب جغرات کہتے ہیں۔ وئید اس کو کسیلا بتاتے ہیں۔
 صاحب ’’ذخیرہ‘‘ کہتے ہیں کہ توڑ صاف پانی ہے۔ جو دہی کے کسی جگہ رکھنے سے جدا ہو جاتا ہے۔ ایلاتی نے بھی اس کی تائید کی ہے۔ سب سے بہتر گائے کے دہی کا توڑ ہوتا ہے۔
طبیعت:- سرد و تر ہے۔
افعال و خواص 
 صفراوی مزاجوں کے لیے توڑ نہایت ملین ہے۔ ویدوں کے نزدیک توڑ ہذا باد بلغم اور صفرا کو دور کرتا ہے۔ سماعت کو بڑھاتا اور تیز کرتا ہے۔ حافظہ اور دماغ کو تقویت پہنچاتا ہے۔ عقل و ادر اک کو بڑھاتا ہے۔ منہ کے مزے کو خوشگوار بناتا ہے۔ بھوک پیدا کرتا ہے۔ جگر اور گردوں کو طاقت دیتا ہے اور دیوانگی کے لیے آب حیات ہے۔$ 
@ چھاچھ
$ چھاچھ کو دیہاتی لوگوں کی غذا میں گراں قدر اہمیت حاصل ہے۔ اس کے بغیر ان کو روٹی میں لطف نہیں آتا۔ چھاچھ کا ایک کوزہ جس میں نمک ڈالا گیا ہو ان کے نزدیک نعمت غیر مترقبہ سے کم نہیں۔ چنانچہ جس دیہاتی کو چھاچھ میسر نہیں آسکتی وہ اپنے آپ کو بڑا بدنصیب سمجھتا ہے۔
اقسام 
 وئیدوں نے چھاچھ کے بارے میں تحقیق کی ہے۔ چنانچہ ان کے نزدیک اس کی پانچ قسمیں ہیں۔
(۱) درّہ گھول 
 بالائی سمیت بلوئے ہوئے دہی کو گھول کہتے ہیں۔
(۲) متہت 
 برخلاف گھول کے جب بالائی نکال کر دہی کو بلویا جاتا ہے۔ وہ متھت کہلاتا ہے۔
(۳) تکر
 تین حصہ دہی اور ایک حصہ پانی ملا کر بلوئے ہوئے دہی کو ’’تکر‘‘ کہتے ہیں۔
(۴) اوسوت 
 دہی کے برابر پانی ملا کر بلوئے ہوئے کو اوسوت (مٹھا) کہتے ہیں۔
(۵) چھاچھـ
 دہی سے زیادہ بے حساب پانی ڈال کر بلوئے ہوئے کو چھاچھ کہتے ہیں۔$ 
@ مختلف جانوروں کی چھاچھ
$گائے کی چھاچھ 
 بیماریوں کے لیے مناسب ہے۔ بواسیر‘ جریان منی اور اعضاء کی کمزوری قے‘ سنگرھنی اور دستوں کو نافع ہے۔
بھینس کی چھاچھـ: 
ریح پیدا کرتی ہے۔ بدن کو فربہ اور مضبوط بناتی ہے۔ البتہ گراں اور دیر ہضم ہے۔
بکری او ر بھیڑ کی چھاچھ 
ریح‘ بلغم اور صفرا پیدا کرتی ہے۔ خصوصاً بھیڑ کی چھاچھ دمہ کے مریضوں کے لئے نہایت نقصان دہ ہے۔ علاوہ ازیں اسہال سدے اور دموی امراض پیدا کرنے کا موجب بھی ہو جایا کرتی ہے (خزائن الادویہ)۔$ 
@ چھاچھ اور اقوال قدماء
$حشین 
 چھاچھ معدہ کو طاقت دیتی ہے۔ التہاب اور حرارت معدہ کو بجھاتی ہے۔ جگر کی حرارت کو مفید ہے۔ قاطع صفراء ہے۔ سنگرھنی اور اسہال کو روکتی  اور گرم مزاج میں تحریک باہ پیدا کرتی ہے۔ بدن کو موٹا کرتی اور نافع مسلولین ہے۔ شہد کے ساتھ بچوں کے قلاع یعنی منہ آنے کو مفید ہے۔
گیلانی 
 چھاچھ شیریں‘ ملین اور زیادہ ترش قابض ہے۔ تپ دق کے لیے بشرطیکہ اس میں درد سر نہ ہو مفید ہے۔ قلت ورقت دم میں اطریفل فولادی اور ریحی بواسیر میں اطریفل مقل کے ساتھ استعمال کریں۔
 فساد معدہ و جگر نیز ان کی تقویت کے لیے چھاچھ کو خبث الحدید کے ساتھ استعمال کرنا چاہیے۔ اسہال دموی و صفراوی میں چھاچھ سنگ تاب یا آہن تاب مفید پڑتی ہے۔ دق‘ اسہال اور لاغری کے لئے چاول یا آرد جو کو اس میں پکا کر کھانا مفید ہے۔ نیز بدن کو موٹا کرنے کی عجیب ترکیب ہے۔ نیز تسمین بدن کے لیے خشک روٹی اس میں بھگو کر کھانا مجرب ہے۔
 اسہال‘ صفراوی‘ سنگرھنی اور زلق الامعاء کے لئے باجرہ یا چاول کو اس میں پکا کر کھلائیں۔ شیرزن اور دوغ مساوی سعوطاً یرقان کو دفع کرتا ہے۔
طبری 
 تپ صفراوی اور دموی کے لئے مفید ہے۔ تپ دق کے لیے نانِ خشک چار تولہ نصف سیر چھاچھ میں بھگو دیں۔ جو کی روٹی کے ساتھ صفرا میں مفید ہے۔
ڈاکٹر ہجیسن 
 فرانس کے پاسٹیور انسٹی ٹیوٹ کے ڈاکٹر ہچیسن نے تجربات سے ثابت کر دیا ہے کہ چھاچھ کے استعمال سے بڑھاپا جلد نہیں آتا۔ کیونکہ چھاچھ میں اعلیٰ درجہ کی پرورش کرنے والی غذائیت پائی جاتی ہے۔ تازہ میٹھا چھاچھ پینے سے نئے رگ و ریشہ کی پیدائش ہے۔ کھٹی چھاچھ میں سے آنتوں میں  زہر پیدا کرنے والے کیڑوں کا ستیاناس ہو جاتا ہے۔ جسم کے رگ و ریشہ کو چھاچھ کے سوا دوسری کوئی ایسی دوا نہیں ہے جو اس  قدر تیزی اور خوبی سے اس میں اضافہ کر سکے۔
 بار بار کئی چیزیں کھانے سے وہ اچھی طرح ہضم نہیں ہوتیں اور ان کا غیر منہضم حصہ انتڑیوں میں رک کر لگ جاتا ہے۔ لیکن چھاچھ کے استعمال سے آنتیں صاف ہو جاتی ہیں اور ان میں نئے خون کا دورہ ہونے لگتا ہے۔ چھاچھ سے ہاضم رس زیادہ پیدا ہوتے ہیں۔ چنانچہ قوت ہاضمہ کو بڑھاتی ہے۔ آلات بول و براز میں چاچھ سے جوش پیدا ہوتا ہے۔ آلات انہضام کے مضبوط کرنے اور اس میں وافر سرخ و صالح خون پیدا کرنے کی صلاحیت بھی با تمام و کمال پائی جاتی ہے۔
 چنانچہ مہرشیوں کا قول ہے کہ چھاچھ کے استعمال کرنے والے کو کوئی بھی اور خصوصاً متعدی بیماریاں پھر سے پیدا نہیں ہوتیں۔ جس طرح سورگ میں دیوتائوں کے لیے امرت مسرت بخش اور صحت دینے والا ہے۔ اسی طرح دنیا میں انسان کے لیے چھاچھ صحت دینے والا ہے۔ غرضیکہ ویدک گرنتھ چھاچھ کی تعریفوں سے بھرے پڑے ہیں۔
کیمیائی تجربہ 
جدید تحقیقات نے ثابت کر دیا ہے۔ کہ چھاچھ میں کیلیشم‘ پوٹاشیم‘ مینگنیشم‘ سوڈیم‘ فاسفورس ‘ کلورین اور گندھک وغیرہ کے اجزاء پائے جاتے ہیں اور گوشت اور ہڈی کی پرورش کے لیے ان کا استعمال کوئی چھپی ہوئی بات نہیں۔
مضرات 
 چھاچھ سرد معدہ والوں کو نقصان پہنچاتی ہے۔ گائے‘ بھینس اور مرغ کے گوشت کے ساتھ پکانا نہایت مضر ہے۔ البتہ بھیڑ‘ چڑیا‘ کبوتر کے گوشت کے ساتھ پکانا فائدہ مند ہے۔ کھٹی چھاچھ نمک ڈال کر پینا درست نہیں۔ کیونکہ پنیس کا عارضہ پیدا کرتی ہے۔ آنکھوں میں مرض پیدا کرتی ہے۔ پھوڑا‘ پھنسی اور تپ کو مضر ہے سخت گرمی کے موسم میں بھی ممنوع ہے۔ نیز جسے دق اور قے الدم کا عارضہ ہو سوزش اور تشنگی دوران سر رکھتا ہو۔ مالیخولیا کا عارضہ یا سوداوی مزاج ہو اسے بھی مضر ہے۔ اس کے علاوہ کیلے کے ساتھ چھاچھ پینا بھی سخت ناروا ہے(خزائن الادویہ)۔
مصلحات 
 کھانڈ‘ شہد اور نمک کے ساتھ استعمال کرنے سے یہ نقصان وقوع نہیں آتے۔
مختلف نام 
        اردو          چھاچھ  ‘لسی         ہندی           چھاچھ  
        مالوی         مہی         فارسی         دوغ  
        عربی          محیض          یونانی          سلا (طاقت لانے والی)  
        سنسکرت  تگرنتھو (زہر دور کرنے والی) سنگوشم (آواز کو صاف کرنے والی) تدبہیدہ (دافع اسہال معدی) کالا شیکم (مشہتی)  لاہور کچا (لذت پیدا کرنے والی) وغیرہ وغیرہ صفاتی ناموں سے موسوم ہے۔$ @ & 
