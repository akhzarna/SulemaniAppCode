   
   جملہ حقوق بحق ناشر محفوظ ہیں
   
   
   	کتاب کا نام		خواص گل سرخ
   	مصنف			استاذ الحکما حکیم محمد عبداللہ 
   	ستائیسواں ایڈیشن		مارچ ۲۰۰۴ء
   	مطبع			گنج شکر پریس
   	ناشر			عروہ وحیدسلیمانی
   	تعداد			۱۱۰۰
   	قیمت			۔/۲۱ روپے
   
   ملنے کا پتہ
   
   ادارہ مطبوعات سلیمانی
   رحمان مارکیٹ‘ غزنی سٹریٹ‘ اردو بازار لاہور۔ فون : ۷۲۳۲۷۸۸
   E.mail: idarasulemani@yahoo.com            
   
   
   فہرست
   
   گل سرخ کا تعارف	۵
   افعال و خواص	۱۱
   گلاب کا پھل	۱۶
   گل سرخ کے مرکبات و مشتقات	۱۸
   مشروبات	۲۳
   گل سرخ کا عرق  (گل آب)	۲۹
   گلقند	۳۲
   کشتہ جات	۵۶
   متفرقات	۷۸
   ----
   @ ابتدائی کلمات (طبع اول)
   	یہ رسالہ خواص گل سرخ یعنی گلاب کے پھول کے فوائد پر مشتمل ہے۔ میں نے اس لائن میں دو چار نہیں بفضلہ درجنوں کتابیں لکھی ہیں …… درجنوں کتابیں سن کر حیران نہ ہو جائیے اور یہ بدگمانی بھی نہ فرمائیے کہ دماغ سے گھڑ گھڑ کے افسانے کی طرح لکھتا چلا گیا ہوں گا۔
   	بلکہ ایک ایک چیز کے خواص و فوائد پر الگ الگ کتابیں لکھنے کی مختصر تاریخ سن لیجیے۔ کہ میں نے ابتداء میں پھٹکڑی اور نمک و ریٹھہ پر الگ الگ رسائل لکھے تھے۔ جن میں سے اکثر نسخہ جات میرے تجربہ پر مشتمل تھے۔ چونکہ ایسے رسائل کی ہر شخص کو ضرورت تھی اس لیے یہ پمفلٹ ملک میں بے حد مقبول ہوئے۔ اور اچھے اچھے طبیبوں‘ لیڈروں اور عالموں نے میری حوصلہ افزائی فرمائی اور انہی خطوط پر مزید کام کرنے کی ترغیب دلائی۔ چنانچہ اس کے بعد درختوں میں سے نیم‘ کیکر‘ پیپل‘ برگد‘ ارنڈ‘ اور سبزی ترکاریوں میں سے مولی‘ گاجر‘ کدو‘ تربوز وغیرہ اور پھلوں میں سیب‘ سنترہ‘ انگور‘ بادام وغیرہ‘ اور جڑی بوٹیوں میں سے ستیاناسی‘ آک‘ گھیکوار وغیرہ اور گھروں میں عام ملنے والی اشیاء میں سے ہلدی‘ مرچ‘ کشنیز‘ لہسن وغیرہ پر الگ الگ تین درجن سے زائد کتب لکھ دیں۔ جو کہ بفضلہ سب ہی اپنی اپنی جگہ پسند کی گئیں۔ آج اسی سلسلہ کی کڑی گلاب کا پھول پیش کر رہا ہوں۔ اس امید پر کہ جس طرح خالق کائنات نے گل سرخ کو خوبصورتی و دلکشی کا پیکر بنایا ہے ۔ اسی طرح خواص کی یہ کتاب ہر خاص و عام کے لیے حسین و جمیل تحفہ ثابت ہو۔
   محمد عبداللہ عفی عنہٗ
   مقام اسلامی آبادی …تحصیل سرسہ … ضلع حصار@ 
   
   خواص گل سرخ
   
   	   پہلا باب  
   
   &  تعارف
   @  مختلف نام 
   	$   عربی  	ورد احمر  	ہندی  	گلاب کا پھول
   	فارسی  	گل سرخ  	سنسکرت  	ستا پتری
   	انگریزی  	ریڈروز (RED ROSE)    	
   	لاطینی  	روز اینٹی فولیا
   	 فی الحقیقت گلاب یعنی آب گل عرق گل سرخ کو کہتے ہیں۔ لیکن غلط طور پر اردو ‘ہندی بلکہ بعض فارسی کے اشعار میں بھی گل سرخ کو گلاب کے نام سے بولا جاتا ہے۔
   صفات و شناخت :یہ ایک مشہور درخت کا پھول ہے ۔خوشبو دار‘ سرخ رنگ‘ بعض میں سرخی کم ہوتی ہے۔ اور زرد صندلی رنگ کے ہوتے ہیں۔ بعض سفید اور دوسری پنکھڑیوں والے جن کو مضاعف اور صد برگ ہزاری کہتے ہیں۔ بعض کی پتیاں بہت کم ہوتی ہیں۔ چنانچہ سدا گلاب کے پھول کی پنکھڑیاں کم ہوتی ہیں۔ اور یہ بارہ مہینہ پھولتا رہتا ہے۔
   	گل سرخ مزے میں تلخ ‘تیز اور قابض ہوتا ہے ۔اس میں تھوڑی سی شیرینی پائی جاتی ہے۔ زبان خشک ہو جاتی ہے ۔اس میں تلخی کم ہو جاتی ہے۔ اس لیے تازہ اسہال دیتا ہے اور خشک مسہل نہیں ہے ۔اصلی گلاب صرف چیت کے میہنے پھولتا ہے ۔اس کو موسم سے پہلے تراش دیتے ہیں۔ تب وہ زیادہ پھول دیتا ہے۔
   	 یہ بستانی اور جنگلی دو طرح کا ہوتا ہے۔ جنگلی میں کانٹے زیادہ ہوتے ہیں اور اس کے پھول میں چنداں خوشبو نہیں ہوتی اور اس کی پتیاں صرف چار ہوتی ہیں۔ مطلق گل سرخ سے بستانی مراد ہوتا ہے۔ اس کی ایک قسم پہاڑوں میں خود رو ہوتی ہے ۔یہ بہترین قسم ہے خوشبو‘ رنگت اور جسامت میں یہ مسبوق الذکر دونوں قسموں سے اچھا ہوتا ہے۔
   	 رنگ بو اور جسامت کے لحاظ سے گلاب اٹھارہ قسم کا ہوتا ہے۔ مگر دوا میں وہی کام آتا ہے جو ابتدائے ربیع اور آخر سرما میں پھولتا ہے ۔یہ نہایت خوشبو دار اور گلابی رنگ کا ہوتا ہے ۔اسے گل سرخ فصلی اور بہاری کہتے ہیں۔ اکبر آبادی گلاب تمام ہندوستان میں مشہور ہے۔ اس کے بعد پشاوری پھر کشمیری اس کے بھگونے سے خوشبو دار ذائقہ پانی میں آجاتا ہے ۔اس کی خوشبو ایک لطیف روغن سے ہے۔ جسے اس کا عطر کہتے ہیں۔  $
 
  $ طبیعت :اکثر اطباء کے نزدیک معتدل یا مرکب القویٰ ہے ۔بعض اسے سرد خشک مانتے ہیں:
    تار یخ :فی الحقیقت گل گلاب میں کچھ اس قسم کا جمال ہے کہ وہ دنیا کے جس حصہ میں آجاتا ہے اپنے قدر دان پیدا کر لیتا ہے۔ یہ اپنی خوبصورت رنگت اور دلربا نزاکت اور بھینی بھینی خوشبو کی وجہ سے عوام الناس کا عموماً اور شعراء کرام کا خصوصاً منظور نظر رہا ہے۔ انسان نے جب سے پھولوں کی قدر و قیمت کو سمجھا ہے اسی زمانہ سے تمام پھولوں میں گلاب کے پھول کا رتبہ تقریبا ًتمام پھولوں سے بلند رہا ہے۔ اور گلاب کی تاریخ اتنی پرانی ہے کہ یہ اندازہ لگانا مشکل ہے۔ کہ انسان سب سے پہلے کس زمانہ اور کس خطہ زمین میں اس نعمت عظمیٰ سے روشناس ہوا ہاں البتہ اتنا معلوم ہے کہ مصر کی پرانی مذہبی کتب میں اس کا ذکر پایا جاتا ہے۔ بابل کے باغ میں اس پودے کا پایا جانا پرانی کتب میں موجود ہے ۔کہا جاتا ہے کہ ۲۵۰ قبل ز مسیح سومرا محم نامی رانی نے گلاب کا باغ لگوایا تھا۔ اسی طرح یہ چیز بھی بعض کتب میں لکھی ہوئی پائی گئی ہے کہ حضرت سلیمان علیہ السلام کے عہد مبارک میں یہودی گلاب کی کاشت کرتے تھے۔
   	 بائبل کے بعض نسخوں میں لکھا ہے کہ فلسطین اور سیریا میں گلاب کافی پایا جاتا تھا اور اس زمانہ کے لوگ اس کی خوشنما رنگت اور خوشبو کی پوری قدر کرتے تھے۔ دمشق مدتوں سے گلاب کے عطر اور گلاب کے شربت کی وجہ سے مشہور رہا ہے۔
   	 مصر کی پرانی کتھائوں میں ہرپو کریٹس نامی جو دیوتا شانتی اور متانت کی مورت سمجھے جاتے تھے ان کو گلاب سے تشبیہ دی گئی ہے۔
   	پرانے زمانہ میں مصر کی عمارتوں کی چھتوں پر گلاب کی تصویر بایں مقصد بنائی جاتی تھی کہ کمرہ میں شور و غل نہیں ہونا چاہیے۔
   	رومن سلطنت کے عروج کے دنوں میں گلاب کثرت سے استعمال ہوتا تھا۔ امیر عورتیں اور مرد پھول کی پتیوں کی سیج بچھا کر سویا کرتے تھے۔
   	 روم کے مشہور تانا شاہ یزد نے محض دل بہلانے کے لیے گلاب کی پنکھڑیوں پر ۲۵ ہزار پونڈ خرچ کیے تھے۔
   	 رومیوں کا تجربہ تھا کہ گل سرخ کا تاج پہننے سے کئی قسم کے سر درد دور ہو جاتے ہیں۔
   	 رومن بادشاہ سب سے بہادر جرنیل کو گلاب کے پھول کا تحفہ دیا کرتے تھے اور عجیب بات یہ تھی کہ یہ تحفہ نایاب ان کے ملک میں پیدا نہیں ہوتا تھا ۔اور خاص اہتمام سے بیرونی دنیا سے بصرف زر کثیر حاصل کیا جاتا تھا۔ فارسی کے معروف شاعر عمر خیام نے اپنی شاعری میں گلاب کی خوب خوب تعریف کی ہے سلطان صلاح الدین ایوبی (کثرالہ امثالہ) نے جب دمشق کی جامع مسجد عیسائیوں کے ہاتھوں سے وآپس لی تو پانچ سو اونٹوںپر عرق گلاب منگوا کر اس مسجد کو دھو کر پاک کیا تھا۔ انگریزی کے مشہور شاعر چا سر نے بار بار گلاب کا ذکر کیا ہے۔ سپر نے اپنی نظموں میں کم از کم تیس بار گلاب کا ذکر کیا ہے ۔اور شیکسپئیر نے اپنی تصانیف میں صد ہا جگہ گلاب کے پودوں کو سراہا ہے۔
   	 یہودیوں نے اپنی ایک مذہبی تعلیم گاہ ٹسمس میں یہودی طلباء کا عیسائی طلباء پر تفوق اور عظمت ظاہر کرنے کے لیے حکم دیا تھا کہ وہ اپنی چھاتی پر گلاب کا پھول ٹانگ کر آئیں۔
   	 انگلینڈ میں گلاب کا پوداپہلے پہل کب آیا۔ اس کے متعلق یقینی طور پر بیان کرنا تو مشکل ہے ۔مگر اتنا پتہ چلتا ہے کہ بعض یورپین سیاح جو فلسطین گئے تھے وہ وہیں سے لے کر آئے ۔ہاں البتہ پندرھویں صدی عیسوی کی ابتداء میں انگلینڈ میں  بغرض تجارت گلاب کے پودوں کی کاشت شروع ہو چکی تھی۔
   	 ہندوستان میں یہ تو معلوم نہیں ہو سکا کہ کب سے یہ پھول دارد  ہوا مگر شاہ بابر نے ہندوستان پر قابض ہونے کے بعد اس کی کاشت کرائی تھی۔ اس اجمال کی تفصیل یوں ہے کہ شاہ بابر نے پانی پت کی جنگ میں فتح عظیم حاصل کر کے جب دہلی پر قبضہ کیا تو اسے اپنی جن محبوب چیزوں کے نہ ہونے کا احساس ہوا اس میں گلاب سر فہرست تھا ۔چنانچہ اس وقت جو باغیچہ لگوایا اس میں گلاب بھی تھا اور میں نے ہندوئوں کی تحریروں میں یہاں تک پڑھا ہے کہ ہندوستان میں خوبصورتی کو ملحوظ رکھتے ہوئے لگانے کا نمونہ بابر ہی نے قائم کیا۔ البتہ گجرات کا ٹھیاواڑ میں اس سے پہلے ایک مسلمان حاکم رشید الدین نے ستر قسم کا گلاب لگا رکھا تھا۔
   	 آئندہ آنے والے مغل بادشاہوں کے متعلق یہ معلوم ہوتا ہے کہ وہ گلاب کے پھول کے بہت دلدادہ تھے۔ اور وہ اپنے نہانے والے خوبصورت حوضوں کے بیچوں بیچ گلاب کے تازہ بتازہ پھول چھوڑ دیا کرتے تھے اور اس منظر سے بہت خوش ہوا کرتے تھے۔
   	 مسٹر بلیک مین نے آئین اکبری کے انگریزی ترجمے میں صفحہ ۵۱۰ پر لکھا ہے کہ عطر گلاب اور روح گلاب کی ایجاد نور جہاں نے کی ہے۔ لیکن بعض مصنفوں نے تھوڑا سا اختلاف کرتے ہوئے نور جہاں کی والدہ کو اس کا موجد بتایا ہے۔
   	 بہر کیف ہندوستان میں گلاب کی بہت عزت ہے اور اس کا ثبوت یہ ہے کہ یہاں ہر مذہب اور طبقہ سے لوگوں نے اپنے بچوں کے نام گلاب کے نام پر رکھے ہیں۔
   	 مثلاً ہندوئوں میں گلاب رائے سکھوں میں گلاب سنگھ اور مسلمانوں میں گلاب دین ۔لاہور میں ایک معروف مطبع کے مالک رائے بہادر گلاب سنگھ گزرے ہیں۔ کشمیر کے والیوں میں سے ایک صاحب مہاراجہ گلاب سنگھ کے نام سے ہو گزرے ہیں۔
   	 لاہور میں ایک معروف ہسپتال گلاب دیوی کے نام سے آج بھی مرجع خاص و عام ہے ۔بہر حال یہ نام ظاہر کرتے ہیں کہ ہندوستان میں بھی گلاب کے پھول سے لوگوں کو دلی لگائو تھا۔  $  @  & 
   ----
   
   	   دوسرا باب  
   
   & افعال و خواص
   
   	یہ دوا ئً بہت سے امراض میں مستعمل ہے ۔دوا کے واسطے نیم شگفتہ پھول توڑا ہوا زیادہ کار آمد ہے ۔بعض اطباء اس کے غیر شگفتہ غنچہ کو ترجیح دیتے ہیں۔ اس کے افعال حسب ذیل ہیں:-
   امراض د ماغ 
   	 اس کے سونگھنے سے دل اور دماغ کو قوت پہنچتی ہے ۔مگر ضعیف دماغوں میں اس کی خوشبو سے نزلہ و زکام پیدا ہوتا ہے اور چھینکیں آنے لگتی ہیں ۔اس کی اصلاح اس طرح ہو سکتی ہے کہ گلاب کا پھول سونگھتے وقت کافور اور گل بنفشہ بھی سونگھ لیا کریں۔
   	 تازہ پھولوں کو پیس کر ضماد کرنے سے درد سر جاتا رہتا ہے۔
    اگر گل سرخ دو تولہ پانی میں جوش دے کر پی لیں تو درد سر اور قبض کو دفع کرتا ہے۔
   امراض سینہ و شش 
   	 گلاب کے پھول پیس کر شربت بنفشہ یا شربت زوفا کے ساتھ چاٹنے سے دمہ کو نفع دیتی ہے۔ گلاب کا پھول جس طرح بھی استعمال کیا جائے دل اور شش کو قوت دیتا ہے۔
   	 اس کی پتیوں ‘ڈنڈیوں یا اس کے پودوں کی شاخ کا رس پینے سے نفث الدم رک جاتا ہے۔ اسی طرح اس کے خیساندہ تیزاب گندھک محلول تھوڑا سا ملا کر پینے سے نفث الدم کو نفع ہوتا ہے اور سل کے پسینہ کو روکنے کے لیے مفید ہے۔
   	 اگر گل سرخ ایک تولہ حب الآس چھ ماشہ پانی میں تر کر کے صاف کریں اور نوش فرمائیں تو نفث الدم کے لیے بہت نافع ہے۔
   امراض قلب
   	 یہ قوائے ارواح کو قوت بخشتا ہے ۔دل میں فرحت لاتا ہے ۔خفقان کی غشی کو مفید ہے ۔اگر گرمی سے بے ہوشی ہو تو اس کے سونگھنے سے ہوش آجاتا ہے ۔یہ دل کو طاقت دیتا ہے۔
   	 خفقان اور ضعف قلب جو گرمی کے باعث ہو اس کے لیے گلسرخ ایک تولہ گائو زبان ایک تولہ‘ پانی میں جوش دے کر پلانے سے فوراً نفع ہوتا ہے۔
   امراض معدہ
   	 گل سرخ مقوی معدہ ہے ۔ریاح کو دفع کرتا ہے ۔پیاس کو بجھاتا ہے۔ چنانچہ اس کو پانی میں جوش دے کر پینا از حد مفید ہے۔
   امراض امعاء مقعد
   	 تر و تازہ پھول بالعصر مسہل ہیں اور خشک شدہ قابض تاثیر رکھتے ہیں ۔چنانچہ تازہ پھولوں کی پتیاں تین تولہ کھانے سے دس اسہال ہوتے ہیں۔ جن میں بلغم اور صفرا نکتا ہے ۔خشک پھول اگرچہ قابض تاثیر رکھتے ہیں مگر دیگر مسہل ادویہ کے ساتھ ملا کر استعمال کریے جائیں تو دست خوب آتے ہیں۔
   	 اس کے تازہ پھولوں کو مسوں پر ملنے سے مسے کٹ جاتے ہیں۔
   	 اس کے جوشاندہ میں شہد ملا کر حقنہ کرنے سے احشاء اور امعاء کے قروح کو نفع ہوتا ہے۔
   	 گل سرخ کو مسور کے ساتھ جوش دے کر مقعد پر باندھنے سے اس کا درد جاتا رہتا ہے ۔اس کے جوشاندہ سے استنجا کرتے رہنے سے کانچ کا نکلنا موقوف ہو جاتا ہے۔ اور درد مقعد دفع ہوتا ہے۔
   	 اگر معدہ‘ امعاء یا جگر کی کمزوری کے باعث اسہال آتے ہوں تو تخم گلاب چھ ماشہ پانی میں جوش دے کر شربت خشخاش ملا کر پینے سے اسہال بند ہو جاتے ہیں۔
   امراض جگر
   	 یہ جگر کو طاقت دیتا ہے اور اس کے سدے کھولتا ہے۔
   امراض اعضائے بول
   	 درد گردہ کے واسطے گل سرخ ایک تولہ‘ حب قرطم چھ ماشہ پانی میں جوش دے کر صاف کر کے پلانا فوراً درد کو تسکین دیتا ہے۔
   امراض مرداں
   	 اطباء کا خیال ہے کہ گلاب کے تازہ پھولوں کو سونگھنے کھانے اور ان کو بچھونے پر بچھا کر سونے سے باہ کو نقصان پہنچتا ہے ۔لیکن وید اس کو مقوی باہ مانتے ہیں ۔شائد اس کا مضعف باہ اثر سرد اور بلغمی مزاجوں کے لیے مخصوص ہو ۔گرم امزجہ میں تفریح دل و دماغ کی وجہ سے اس کو مضعف باہ سمجھنا درست نہیں۔
   امراض زناں
   	 اس کو پیس کر رحم میں رکھنے یا اس کے جوشاندہ میں آبزن کرنے سے سیلان رحم کو نفع پہنچتا ہے۔ گرمی کا دردِ رحم دفع ہوتا ہے۔ رحم کی بد بو دور ہو کر اس میں خوشبو آ جاتی ہے ۔اندام نہانی تنگ ہو جاتا ہے۔ اس مطلب کے واسطے اس کی بکس کلی زیادہ موزوں ہے۔
   حمیات
   	 اس کے استعمال سے گرمی کا بخار دور ہو جاتا ہے۔ اس کا شربت اور گلقند اکثر گرم تپوں میں مفید ہے ۔شربت ورد مکرر تپ ربع کو دفع کرتا ہے۔
   امراض جلد
   	 اس کا ضماد  ورم کو تحلیل کرتا ہے ۔اس کا خشک سفوف زخموں پر چھڑکنے سے ان کو جلد بھر دیتا ہے۔ اگر خشک پھول پیس کر چیچک کے مریض کے بستر پر چھڑک دیں تو دانوں کے زخم خشک ہو جاتے ہیں۔
   	 اس کے لیپ سے بغل اور کنج ران کی بد بو  دور ہو جاتی ہے۔ زیادہ پسینہ آنا رک جاتا ہے۔ اس کو بدن پر ملنے سے خوشبو آتی ہے۔ اس کے استعمال سے چہرہ کا رنگ نکھرتا ہے۔
   حشرات الارض
   	 گلاب کے پودے کی جڑ کو گھس کر سانپ کے کاٹے ہوئے مقام پر لگانے سے نفع ہوتا ہے۔ اگر گبریلے کو گلاب کے پھول میں ڈال دیں تو مر جاتا ہے ۔یہ اس کا قاتل ہے۔
   مصلحات
   	 جن امزجہ میں اس سے زکام پیدا ہونے کا اندیشہ ہو تو اس کی اصلاح استیون اور مرز مجوش سے کرنی چاہیے۔ یا جیسا کہ پہلے بیان ہو چکا ہے کہ کافور اور گل بنفشہ سونگھیں۔
   	 اگر اس سے ضعف باہ کا احتمال ہو تو اس کے ہمراہ حب الزم کو استعمال کریں۔
   مقدار خوراک
   	 تازہ پھول تین  تولہ اور خشک سات  ماشہ سے چودہ ماشہ تک ۔پھول کی پنکھڑویں کا رس چار تولہ تک استعمال کرنا چاہیے۔& 
   ----
   
   	   تیسرا باب  
   
   & گلاب کا پھل
   
   	 جب گلاب کے پھول کی پتیاں جھڑ جاتی ہیں تو پھل ظاہر ہوتا ہے۔ صحرائی کا پھل زیتون کے پھل کی طرح ہوتا ہے اور پک کراس کا رنگ سرخ ہو جاتا ہے ۔مزا تھوڑا سا میٹھا اور کسیلا ہوتا ہے۔ اس کے اندر  رواں اور سفید سفید لمبے دانے ہوتے ہیں۔ جنگلی گلاب کے پھل کو  دلیک کہتے ہیں۔ بستانی کا پھل عناب کی طرح ہوتا ہے۔
   افعال و خواص :  اس کا لیپ کرنے سے گرمی کا درد سر دفع ہوتا ہے۔
   	 اسے زعفران ‘رسوت ‘صبر کے ساتھ پیس کر آنکھ پر لگانے سے درد چشم دفع ہوتا ہے۔ درد ریح کو فائدہ ہوتا ہے۔ اسے منہ میں چھڑکنے یا جوش دے کر کلیاں کرنے سے بسور دہان کو نفع ہوتا ہے۔ مسوڑے مضبوط ہو جاتے ہیں۔ اس کو پیس کر دانتوں پر ملنے سے مسوڑوں میں قوت آتی ہے۔
   	 اس کے جوشاندہ سے غرغرہ کرنے سے خناق کو فائدہ ہوتا ہے۔
   	 اس کے کھانے سے دل معدہ جگر کو قوت حاصل ہوتی ہے۔ صفراوی دست بند ہو جاتے ہیں۔ معدہ میں طاقت آتی ہے۔ یہ مقوی امعاء بھی ہے۔
   	 جس عضو پر اس کا ضماد کیا جائے اس پر مواد نہیں گرتا اور اس میں قوت آ جاتی ہے ۔اگر بدن کے کسی مقام سے خون جاری ہو تو اس کو پیس کر لگانے سے خون فوراً بند ہو جاتا ہے۔
   مضرات : اس کا صحرائی قسم کھانسی پیدا کرتا ہے۔ اس کا مصلح گلقند ہے۔ بستانی پھیپھڑے کو مضر ہے ۔اس کی اصلاح کتیرا سے کی جاتی ہے۔
   مقدار خوراک : صحرائی کی خوراک ایک تولہ اور بستانی تین ماشہ تک ہے۔& 
   ----
   
   	   چوتھا باب  
   
   & گل سرخ کے مرکبات و مشتقات
   
   	گل سرخ میں سے بعض مشتقات نکالے جاتے ہیں ۔نیز اس سے کئی مرکبات کیے جاتے ہیں۔ چنانچہ
   $ (۱) معجون گل سرخ (گلقند)
   ھوالشافی : گل سرخ کی تازہ پنکھڑیاں ایک حصہ۔ صاف شکر تین حصہ کھرل میں خوب کوٹ کر مخلوط کریں اور رکھ دیں۔
   مقدار خوراک : دو ماشہ سے چار ماشہ تک۔$ 
   $ (۲) خیساندہ گل سرخ ترش
   ھوالشافی : گل سرخ کی خشک پنکھڑیاں سوا تولہ  تیزاب گندھک محلول آٹھ ماشہ کھولتا ہوا‘ آب مقطر دس چھٹانک۔ تیزاب کو آب مقطر میں ملا کر گل سرخ کی پنکھڑیوں کو پندرہ منٹ تک اس میں بھگو کر چھان لیں۔
   فوائد : نفث الدم‘ مرض سل کے پسینہ روکنے اور سوزش حلق استرخا کو  مفید ہے۔
   خوراک : سوا تولہ سے ڈھائی  تولہ تک۔$ 
   $ (۳) پاشویہ گل سرخ
   ھوالشافی : گل سرخ ایک تولہ‘ نیلو فر چار تولہ تراشہ پیٹھا‘ تراشہ کدوئے دراز‘ سبوس گندم ہر ایک چھ تولہ۔ کشنیز تر‘ نمک خوردنی ہر ایک دو تولہ۔ برگ کنار چھ تولہ پانی میں جوش دے کر پاشویہ کرا دیں۔
   فوائد : سر سام حار‘ درد سرحار اور بے خوابی کے لیے از حد مفید ہے۔$ 
   $ (۴) خیساندہ گل سرخ
   ھوالشافی : عرق گلاب خالص ایک پائو میں دانہ ا نار کابلی نیم پائو چینی کے پیالہ میں رات بھر تر رکھیں۔ صبح مل چھان کر نوش کریں۔
   فوائد : بھوک بڑھاتا ہے ۔درد شقیقہ کو نفع دیتا ہے۔ سیلان اشک کو روکتا ہے۔$ 
   $ (۵) خیساندہ گل سرخ
   ھوالشافی : عرق گلاب خالص نیم پائو میں کشمش صاف شدہ ایک تولہ بھگو کر تمام رات چینی کے پیالہ میں بھگو رکھیں ۔صبح سونے کی سوئی سے کشمش کے دانے اٹھا کرکھا ویں ۔اوپر سے باقی ماندہ گلاب نوش کریں۔
   فوائد : یہ ترکیب دل کو طاقت دیتی ہے۔ فرحت لاتی ہے اور بھوک لگاتی ہے۔$ 
   $ (۶) خیسا ندہ گل سرخ
   ھوالشافی : عرق گلاب دس تولہ کو کسی کھلے منہ کی بوتل میں ڈال کر اس میں پھٹکڑی چھ ماشہ‘کوکنار ایک تولہ ڈال کر منہ بند کریں۔ اور ایک ہفتہ محفوظ مکان میں رکھیں ۔اس کیبعد چھان کر شیشی میں رکھیں۔
   فوائد : درد چشم ‘سرخی چشم اور  دھند کے لیے بے حد مفید ہے ۔ایک دو قطرہ آنکھ میں ڈالیں۔$ 
   $ (۷) حب گل سرخ
   ھوالشافی :  گل سرخ‘ کشنیز خشک مقشر ‘طباشیر ‘ہر ایک آٹھ ماشہ‘ کافورقیصوری ایک رتی‘ سقمونیا مشوی ایک ماشہ‘ کتیرا چار ماشہ ‘کوفتہ بیختہ پانی کے ساتھ گولیاں بنائیں۔
   	 یہ گولیاں حرارت کو تسکین دیتی ہیں ۔خوراک ایک ماشہ۔$ 
   $ (۸) روغن گل
   	 یہ طب یونانی کا نہایت عمدہ اور قابل قدر کثیر الاستعمال نسخہ ہے ۔اس کے کئی طریقے ہیں۔
   ھوالشافی : گلاب کی تازہ پنکھڑیاں سبز ڈوڈی سے علیحدہ کر کے بوتل میں بھر دیں۔ پھر بوتل کو روغن کنجد یا روغن زیتون سے پر کریں اور منہ بند کر کے دھوپ میں رکھ دیں۔ جب پھولوں کی پتیاں سفید ہو جائیں اور ان کی طاقت تیل میں آجائے تو ان کو نکال کر اور تازہ پھولوںکی پتیاں ڈال دیں۔ اس طرح سات مرتبہ نئی پتیاں ڈال کر تجدید عمل کریں۔ شدید گرمیوں میں بیس دن تک اور جاڑوں میں چالیس روز کے اندر تیار ہوتا ہے۔یہی اصلی روغن گل ہے جو تاثیر میںقوی ہے ۔اسے روغن گل شمسی کہتے ہیں۔
   	 بعض لوگ بوتل کو کنوئیں میں اس طرح لٹکاتے ہیں کہ پانی سے ایک گز کے فاصلے پر بوتل اوپر رہتی ہے۔ اور اسی حالت میں پہلی پتیاں بدل کر تازہ ڈالتے رہتے ہیں۔ اس طریقہ سے بنا ہوا روغن گل زیادہ سرد تاثیر رکھتا ہے۔ اسے روغن گل مائی کہتے ہیں۔
   	 بعض اوقات گلاب کی تازہ پتیوں کو کوٹ کر ان کا پانی نکالا جاتا ہے اور اسے ہموزن روغن کنجد یا روغن زیتون میں ملا کر جوش دیتے ہیں۔ جب تیل باقی رہ جاتا ہے تو اسے صاف کر لیتے ہیں ۔اس میں حرارت غالب ہوتی ہے۔ اسے روغن گل مطبوخ کہتے ہیں۔
   	 کبھی جب کہ گلاب کے تازہ پھول نہیں مل سکتے خشک گلاب کے پھولوں کو پانی میں جوش دے کر صاف کر کے اور اس کے پانی کے ساتھ روغن کنجد یا روغن زیتون ملا کر پکالیں اور بدستور روغن جدا کر لیں۔ بس روغن تیار ہے۔
   	 چونکہ روغن گل کی تاثیر ایک سال کے بعد کمزور ہو جاتی ہے اس لیے ہمیشہ ایک سال کا بنا ہوا روغن گل استعمال کرنا چاہیے۔ اگر پرانا روغن گل عمل میں لانا ہو تو اس کے ساتھ عرق گلاب ملا کر جوش دیں۔ جب عرق جذب ہو جائے تب استعمال کریں اس طریقہ سے اس کی قوت بحال ہو جاتی ہے۔
   فوائد : اس کی تاثیر راوع اور قابض ہے۔ اگر کسی عضو پر طلاء کیا جائے تو مواد اس عضو کی طرف رجوع نہیں کرتے یہ امراض حارہ و باردہ کے لیے موافق ہے۔ ابتدائے ورم میں اس کی مالش بہت مفید ہے ۔یہ اعضاء کو طاقت دیتا ہے۔ اور اخلاط فاسدہ کو تحلیل کرتا ہے۔ اس کا لخلخہ درد سر کو دفع کرتا ہے۔ دماغی بخارات کو روکتا ہے۔ سر میں مالش کرنے سے دماغ کو طاقت دیتا ہے ۔فم معدہ پر مالش کرنے سے التہاب معدہ کو دفع کرتا ہے۔ اگر زخموں پر لگایا جائے تو رطوبت خشک کر کے ان کو جلد بھر لاتا ہے۔ اور زخم میں سے ردی مواد کو خارج کرتا ہے۔ اس کاحقنہ زخم امعاء کے لیے مفید ہے ۔دانتوں پر ملنے سے درد دنداں کو آرام دیتا ہے۔ کان میں قطور کرنے سے درد گوش کو نافع ہے ۔اگر اس کو سرکہ اور آب مورد کے ساتھ ملا کر بدن پر مالش کی جائے تو کثرت عرق کو روک دیتا ہے ۔گرمی کے جوش سے جو قروع پیدا ہوتے ہیں ان کے لیے از حد مفید ہے اس کو اندرونی طور پر بھی استعمال کیا جاتا ہے اس کے کھانے سے اسہال رک جاتے ہیں ۔یہ پیچش دور کرتا ہے اور درد امعاء کا دافع ہے۔ اگر ان ادویہ کو دافع پیچش کے لیے چرب کر لیں تو ان کے فعل کو قوی کرتا ۔ہے چونہ‘ ہڑتال‘  صابون‘ دراریح وغیرہ تیز ادویہ کے کھانے سے جب زہریلے اثرات ظاہر ہوں تو روغن کے پلانے سے زہر کا اثر باطل ہو جاتا ہے ۔اس کی خوراک تین تولہ تک ہے۔
   نوٹ : اگر روغن بادام میں گلاب کی پتیوں کو پسا کر روغن گل تیار کیا جائے تو یہ روغن دماغ کے لیے بے حد مفید ہے ۔فہم کو تیز کرتا ہے۔ گرمی کے درد سر کو رفع کرتا ہے ۔اور اسہال مراری کو دفع کرتا ہے اگر اس کو سرکہ کے ساتھ پکائیں تو اس کی مالش جرب زکام کے لیے مفید ہے۔$ & 
   ----
   
   	   پانچواں باب  
   
   & مشروبات
   $ (۹) شربت گلاب
   ھوالشافی : گلاب کے پھول تین پائو ‘پانی نو سیر‘ کھانڈ تین سیر‘ دودھ ایک پائو‘ عرق گلاب تین چھٹانک ‘پہلے گلاب کی پنکھڑیاں توڑ کر صاف کریں۔ پھر انہیں تین سیر پانی میں ڈال کر نرم آگ پر پکائیں۔ ایک سیر پانی رہنے پر اتار کر چھان لیں اور چینی ملا کر شربت کا قوام تیار کریں۔ آخر میں عرق گلاب شامل کر کے اتار لیں اور سرد ہونے پر بوتلوں میں ڈالیں (دودھ سے چاشنی کو صاف کریں۔)$ 
   $ (۱۰) شربت گل سرخ
   ھوالشافی :  گل سرخ کی تازہ پنکھڑیاں ایک چھٹانک ‘شکر مصفی پندرہ چھٹانک ‘کھولتا ہوا آب مقطر دس چھٹانک۔ پنکھڑیوں کو دو گھنٹہ تک پانی میں بھگو رکھیں۔ اس کے بعد نچوڑ کر چھان لیں۔ جو سیال حاصل ہو اسے اس قدر حرارت دیں کہ کھولنے کے قریب ہو ۔پھر اسے مقطر کر کے شکر کے ہمراہ پکائیں۔ تاکہ شربت کا وزن ایک سیر سات چھٹانک ہو جائے۔
   فوائد : مفرح اور مقوی ہے ۔خوراک دو ماشہ سے چار ماشہ تک ۔$ 
   $ (۱۱) شربت ورد سادہ
    ھوالشافی : گل سرخ تازہ سبزی اور تخم سے صاف کر کے ایک سیر لیں ۔اس کو کسی پاکیزہ برتن میں رکھ کر پانچ سیر پانی ڈال دیں اور جوش دیں۔  جب پانی چوتھائی رہ جائے صاف کر کے دو چند مصری ملا کر قوام بنائیں اور کف اتار کر صاف کر لیں۔ اگر مصری برابر ڈال کر قوام بنائیں تو تاثیر میں زیادہ قوی ہوتا ہے۔
   فوائد : طبع کو نرم کرتا ہے۔ تپ ‘غم اور پیاس کو ساکن کرتا ہے۔ معدہ اور دل کو طاقت دیتا ہے۔ سوزش احشاء میں تسکین بخش ہے اگر اس کو سرد پانی ملا کر نوش کریں تو اسہال لاتا ہے۔$ 
   $ (۱۲) شربت ورد مسہل
   ھوالشافی : گل سرخ تازہ کی پنکھڑیاں ایک سیر‘ تربد موصوف نیم کوفتہ ‘افتیمون ہر ایک تین تولہ ۔سب کو دیگچہ میں ڈال کر اس قدر پانی داخل کریں کہ چار انگل اوپر آجائے ۔ایک شب و روز کے بعد پکائیں ۔جب نصف پانی رہ جائے صاف کر کے تین پائو مصری ملا کر قوام تیار کریں۔ اور جھاگ اتار لیں۔ جوش دیتے وقت سقمونیا سات ماشہ‘ عود‘ قرنفل سک‘ جلوتری ہر ایک پانچ ماشہ پوٹلی میں باندھ کر اس میں داخل کریں اور ہر ساعت ملتے رہیں۔ جب شربت کا قوام ہو جائے تو پوٹلی نکال لیں۔
   فوائد : یہ بلغم اور سودا کو بذریعہ اسہال نکالتا ہے۔ معدہ اور امعاء کو طاقت دیتا ہے۔ 
   خوراک : چار تا پانچ تولہ۔$ 
   $ (۱۳) شربت ورد قابض
   ھوالشافی : گل سرخ معہ سبز ڈوڈہ ایک سیر کو پانچ سیر پانی میں جوش دیں اور مصطگی ‘حب الآس‘ صندل سفید آرد کنار‘ طباشیر ہر ایک پانچ ماشہ کپڑے میں باندھ کر اثنائے طبخ میں ڈال دیں۔ جب پانی چوتھا حصہ رہ جائے صاف کر کے برابر مصری ڈال کر قوام تیار کریں۔
   فوائد : حابس اسہال ‘مقوی جگر و معدہ ہے۔ خوراک دو تولہ تا چار تولہ۔$ 
   $ (۱۴) شربت ورد مکرر
   ھوالشافی : گل سرخ تازہ سبزی‘ اور زیرہ سے صاف شدہ ایک سیر لے کر پانچ سیر آب شیریں میں جوش دیں۔ جب چار سیر پانی رہ جائے صاف کر کے اس میں تین پائو تازہ گل سرخ اور ڈال کر جوش دیں۔ جب تین سیر پانی رہ جائے تو ایک چھٹانک تازہ گل سرخ اور ملا کر پکائیں۔ جب اڑھائی سیر رہ جائے تو صاف کر کے نصف سیر گل سرخ اور ڈال کر پھر جوش دیں۔ جب پانی دو سیر رہ جائے تو صاف کر کے گل سرخ ڈیڑھ پائو ملا کر جوش دیں جب ڈیڑھ سیر پانی رہ جائے تو پھر پائو بھر گل سرخ ڈال کر جوش دیں ۔جب ایک سیر رہ جائے اس میں ایک سیر مصری ملا کر قوام کریں۔ اگر زیادہ خوش ذائقہ بنانا ہو تو دو چند مصری کے ساتھ قوام بنائیں ۔جس قدر زیادہ بار پھول ملا کر جوش دیا جائے گا شربت اتنا ہی زیادہ قوی الفصل ہو گا۔ سرد مزاجوں کے لیے مصری کے بجائے شہد ملائیں ۔اگر تازہ پھول نہ مل سکیں تو خشک پھولوں کا شربت اس طریقہ سے بنائیں۔$ 
   $ (۱۵) ھوالشافی : گل سرخ خشک جو سبزی اور تخم سے صاف ہوں سواسیر لے کر چھ سیر پانی میں جوش دیں۔ دیگچہ کا منہ باندھ رکھیں جب پانی پانچ سیر رہ جائے چھان کر اس میں اور پھول ایک سیر ڈال کر جوش دیں ۔جب پانی سوا چار سیر بچے مل کر صاف کریں اور اس میں تین پائو پھول ڈال کر پکائیں جب ساڑھے تین سیر پانی رہے صاف کر کے نصف سیر پھول شامل کر کے جوش دیں۔ جب پونے تین سیر پانی باقی ہو تو چھان کر ایک پائو پھول ملا کر جوش دیں۔ جب دو سیر پانی باقی رہے صاف کر کے تین سیر مصری کے ساتھ شربت کا قوام کریں ۔اگر مصری کی بجائے ترنجبین ڈالیں تو زیادہ عمدہ ہے۔
   فوائد : یہ شربت مسہل ہے۔ صفرا اور بلغم کو نکالتا ہے حرکت معدہ کو تسکین دیتا ہے۔ احتراقات ‘جرب حکہ‘ امراض جگر‘ و طحال‘ ضعف معدہ‘ ضعف گردہ ‘تپ غیر خالص ‘حمیات مرکبہ کے لیے مفید ہے۔ خوراک ایک تولہ سے تین تولہ تک سرد پانی یا برف آب کے ساتھ دیں۔ ہر اسہال کے بعد سرد پانی نوش کریں تو ایک دست آجاتا ہے۔ جتنے دفعہ اسہال کے بعد سرد پانی پیا جائے اتنے ہی دست آتے ہیں۔ پانی جس قدر زیادہ سرد ہو اسی قدر دست زیادہ کشادہ آتا ہے۔$ 
   $ (۱۶) شربت ورد سنائی
   	 یہ شربت حکیم علوی خاں صاحب نے بخت افروز بانو بیگم بنت شاہزادہ بیدار بخت کے واسطے ترتیب دیا تھا۔ کیونکہ اس کو دوائے بدمزہ کے کھانے سے بہت نفرت تھی اور اکثر صفرا و سوداء کے مسہل کی محتاج رہتی تھی ۔کلیات اس کے مزاج میں پورا عمل نہیں کرتے تھے اس شربت سے اس کو بہت نفع ہوا۔
   ھوالشافی : سناء مکی صاف شدہ آٹھ تولہ لے کر تین پائو پانی میں جوش دیں ۔جب پانی ایک پائو رہ جائے تو صاف کر کے اس میں شربت ورد مکرر تین پائو داخل کر کے قوام دیں اور شربت بنائیں۔
   فوائد : یہ شربت مرہ صفراء اور مرہ سودا کا جو بلغم صفراوی رقیق سے مخلوط ہو تنقیہ کرتا ہے۔ بقدر چار تولہ سرد پانی میں حل کر کے پئیں۔ اس کے ہر اسہال کے بعد سرد پانی پینے سے ایک اور اسہال آتا ہے۔ اور مادہ کا اخراج ہوتا ہے۔$ 
   $ (۱۷) شربت ورد مرکب
   ھوالشافی : تربد سفید تیس تولہ‘ انجیر زرد‘ بادیان ‘ریوند چینی ہر ایک چودہ ماشہ‘ ادویہ کو نیم کوب کر کے تین سیر گلاب میں ایک رات دن بھگو دیں۔ اس کے بعد جوش دیں اور صاف کریں ۔گل سرخ کا نچوڑ ہوا پانی تین سیر اور مصری سفید چھ سیر ملا کر قوام دیں۔
   فوائد : درد گردہ و مثانہ و جگر و پیچش و ورم طحال‘ عرق النساء‘ نفث الدم‘ دمہ‘ فواق ‘خفقان ‘قرحہ امعاء‘ تپ جوش ‘درد کمر کے لیے مجرب ہے۔ خوراک چھ تولہ ہمراہ مسکہ گائو چھ تولہ۔$ 
   $ (۱۸) شربت ورد مکرر اہلیلی
   ھوالشافی : ہلیلہ زرد عمدہ وزنی سالم پختہ کا چھلکا ڈیڑھ تولہ لے کر گلاب سہ آتشہ نصف سیر کے ہمراہ چینی کے پیالہ میں تر کریں اور تین روز دھوپ میں رکھیں۔ پیالہ کے اوپر ایک نیلا کپڑا باندھ دیں۔ تاکہ گرد و غبار سے محفوظ رہے ۔تین روز کے بعد مل کر صاف کریں اور اس میں ہلیلہ زرد ڈیڑھ تولہ تر کر کیبدستور تین روز دھوپ میں رکھیں۔ اسی طرح پانچ مرتبہ ایسا عمل کریں اس کے بعد صاف کر کے اس میں شربت ورد مکرر دس چھٹانک ملا کر قوام دیں ۔تاکہ اس کی مقداروہی دس چھٹانک رہ جائے اسے بوتل میں رکھ دیں۔
   فوائد : امراض صفراوی ‘حمیات صفراویہ میں دو ہفتہ بعد استعمال کریں ۔وجع المفاصل حار کے لیے جو انجرہ صفراویہ سے پیدا ہو مجرب ہے۔ خوراک چار تولہ سے چھ تولہ تک سرد پانی یا برف کے پانی کے ساتھ استعمال کریں ۔اس شربت کی مانند اور کوئی عمدہ مسہل نہیں ہے۔
   	 جو شخص اس نسخہ کے فوائد سے واقف ہوتا ہے ۔وہ بغیر اپنی اولاد کے کسی کو نہیں بتاتا۔$ & 
   ----
   
   	   چھٹا باب  
   
   & گل سرخ کا عرق (گل آب)
   
   $ (۱۹) یہ ایک نہایت مشہور اور مرغوب چیز ہے جس کا ذائقہ تلخ اور مزہ تیز میٹھا ہے ۔اور اس سے گل سرخ کی بو آتی ہے ۔اس کے اصل ہونے کی شناخت کتب طب میں یہ لکھی ہوئی ہے کہ اس کو بوتل میں کسی قدر ڈال کر اوپر قدرے پانی ڈالیں۔ اگر گلاب اصلی ہو گا تو اس کا رنگ سفید دودھ کی طرح ہو جائے گا۔
   ھوالشافی : گلاب کے پھول کی سبزی دور کر کے پنکھڑیاں جدا کر لیں اور ان کو سولہ گنا پانی میں رات کے وقت تر کریں۔ صبح بہ طریق معروف اس کا عرق کشید کر لیں۔ اس عرق میں گلاب کے اور تازہ پھول ڈال کر دوبارہ عرق کھینچیں ۔اسی طرح تیسری چوتھی بار مکرر عمل کریں۔ جس قدر زیادہ دفعہ عرق کو مکرر کیا جائے گا اسی قدر زیادہ تیز اور عمدہ ہو گا اور اس میں خوشبو زیادہ اچھی ہو گی۔ یہ خالص گلاب ہے اسے گل سرخ پہاڑی سے تیار کیا جاتا ہے۔ پہاڑی گلاب کا عرق زیادہ عمدہ ہوتا ہے۔ بعض لوگ عرق کشید کرتے وقت اس میں برادہ صندل سفید بھی شامل کرتے ہیں اس میں خوشبو اچھی ہوتی ہے لیکن یہ خالص نہیں ہوتا۔
   فوائد : فرحت پیدا کرتا ہے ۔دماغ دل‘ اور فم معدہ کو طاقت پہنچاتا ہے ۔گرمی کے خفقان کو مفید ہے۔ خشونت ‘سینہ اور درد معدہ و امعاء پیچش ہیضہ اور امراض جگر و طحال کو نافع ہے۔ غشی اور درد سر گرم کو دور کرتا ہے۔ شراب کے ساتھ استعمال کرنے سے بہت فرحت لاتا ہے۔ اگر حاملہ کو خفقان یا متلی پیدا ہو تو گلاب گرم کر کے گھونٹ گھونٹ پلانے سے بہت نفع ہوتا ہے۔ جماع اور حیض کے بعد اس کے پینے سے عورت بانجھ ہو جاتی ہے۔ چنانچہ بعد فراغت حیض اگر عورت بقدر اڑتالیس  تولہ پی لے تو ایک سال تک قابل اولاد نہیں رہتی ۔اگر اس سے دو چند پئیے تو دو سال تک اور سہ چند استعمال کرنے سے تین سال تک حاملہ نہیں ہوتی اور یہ خاصیت اسرار مکتومہ میں سے ہے۔ آشوب چشم گرم کے واسطے اس میں پھایہ تر کر کے آنکھ پر رکھنے سے صحت ہوتی ہے ۔اس کا لخلخہ دل و دماغ اور حواس باطنی کو قوت دیتا ہے۔ خوشی پیداکرتا ہے ۔خمار غشی اور بے ہوشی کو دور کرتا ہے ۔گلاب کا مضمضہ کرنے سے مسوڑے مضبوط ہوتے ہیں ۔نفث الدم کو فائدہ ہوتا ہے ۔عرق گلاب تین تولہ پینے سے قبض دفع ہوتا ہے۔ پاخانہ کھل کر آتا ہے۔ اگر عرق گلاب سہ آتشہ چہار آتشہ ہو تو وہ بقدر پانچ تولہ پینے سے مسہل کا عمل کرتا ہے۔
   	 گلاب گرمی کی پیاس بجھاتا ہے ۔اگر اس میں قدرے تیزاب گندھک محلول ملا کر ہلائیں تو گرمی کے دستوں کو روکتا ہے۔ اگر گلاب ایک تولہ‘ سرکہ ایک تولہ ‘پانی دس حصہ ملا کر اس میں کپڑا تہہ کر کے بدن پر رکھیں‘ نو بخار کی گھبراہٹ دور ہو جاتی ہے۔
   	 گلاب امراض قلب اور امراض دماغ میں مفید ہے۔ آنکھوں پر اس کے چھینٹے مارنے سے گرمی کی بے ہوشی زائل ہو جاتی ہے ۔ہندوستان کا مشہور شاعر غالب کہتا ہے۔
   تصویر یار بہر نکیرین پاس ہے
   رکھنا مری مزار میں شیشہ گلاب کا
   	 اگر ایک حصہ گلاب میں دو حصہ پانی ملا کر نوش کریں تو اس سے حسب ذیل فوائد حاصل ہوتے ہیں۔
   (۱) 	زکام بستہ کھل جاتا ہے اور ناک سے رطوبت ٹپکنے لگتی ہے۔
   (۲) 	پیاس کم ہو جاتی ہے۔
   (۳) 	بخار میں سر کی گرمی ہلکی ہو جاتی ہے۔
   (۴) 	اس کی کلیاں کرنے سے ثبور دہن کو آرام ہو جاتا ہے۔
   (۵) 	اس میں روئی کا پھایہ بھگو کر آنکھ پر رکھنے سے رمد صفراوی کو نفع ہوتا ہے۔$ & 
   ----
   
   	   ساتواں باب  
   
   & گل سرخ کا مربی یا گلقند
   $ (۲۰)  یہ نہایت ہی مرغوب اور مقبول دوا ہے۔ اس کی لذت پر فریفتہ ہو کر نادر شاہ جیسا سخت مزاج آدمی یہ کہنے پر مجبور ہوا کہ’’  حلوائے خوب است دیگر بیا رید‘‘۔
   	 اس کی دل پسند شیرینی کے ساتھ ایک خوشگوار تلخی بھی محسوس ہوتی ہے ۔جو کہ اس کی شیرینی سے بھی زیادہ لذیذ اور مسرت انگیز ہوتی ہے۔ حافظ شیرازی فرماتے ہیں۔
   قند آمیختہ باگل نہ علاج دل ماست
   
   بوسہ چند بیامیز بدشنامے چند
   ھوالشافی : گلاب کے پھول کی تازہ پنکھڑیاں لے کر چینی کے برتن میں ہاتھ سے ملیں اور ان سے دو چند کھانڈ دانہ داریا مصری کوفتہ ڈال کر اچھی طرح مالش کریں اور برتن میں بند کر کے دھوپ میں رکھ دیں۔ اسے صبح و شام ہلاتے رہیں ۔تیس چالیس دن تک دھوپ میں رکھا رہنے دیں اور ہلاتے رہا کریں ۔گلقند تیار ہو جائے گا۔
   	 کبھی مصری کا قوام کر کے چولھے سے اتار کر پھولوں کو ہاتھوں سے مل کر گرم گرم قوام میں ملاتے رہیں اور دھوپ میں رکھ کر ہر روز ہلاتے رہیں۔ کبھی پتیوں کو پیس کر پانی اور شکر کے ساتھ پکائیں۔ جب قوام گاڑھا ہو جاتا ہے اتار لیتے ہیں۔ مگر قسم اول زیادہ عمدہ اور قوی ہے۔ اگر تازہ پھول نہ ملیں تو سوکھی پتیاں گلاب کے عرق میں بھگو کر بدستور تیار کر لی جاتی ہیں۔ اس کی قوت دو سال تک رہتی ہے۔
   طبیعت : گرم دوسرے درجہ میں اور تر پہلے درجہ میں۔ جس قدر پرانی ہوتی ہے اس میں حرارت بڑھتی جاتی ہے۔
   خواص و فوائد : دماغ اور معدہ کو قوت بخشتا ہے ۔رطوبت غریبہ کو خشک کرتا ہے۔ دماغ کی طرف صعود ابخرہ کا مانع ہے۔ خصوصاً جب کہ اس کے بعد غذا کا استعما ل کیا جائے ۔سل کے مرض کے لیے گلقند تازہ بہت مفید ہے ۔اس مطلب کے واسطے وہی گلقند موزوں ہے جس پر سال سے زیادہ عرصہ نہ گزرا ہو ۔اس کے کھانے کا طریق یہ ہے کہ اسے بکثرت کھائیں۔ تابحدیکہ روٹی بھی اسی کے ساتھ تناول کریں ۔چنانچہ شیخ الرئس نے قانون میں لکھا ہے ۔میں نے ایک عورت کا جو سل میں گرفتار تھی گلقند کے ساتھ علاج کیا اس کو آرام ہو گیا اور وہ موٹی ہو گئی۔ میں نے اس کو اس قدر گلقند کھلایا کہ اگر میں اس کی مقدار بیان کروں تو مجھے خوف ہے کہ لوگ اس پر اعتبار نہ کریں گے۔
   	 اگر گلقند کو پانی میں جوش ے کر مل کر صاف کریں اور پی لیں تو شربت ورد کا کام دیتا ہے ۔نفخ‘ مواد لطیف اور تحلیل کے لیے مفید ہے۔ ہاضمہ کو قوی کرتا ہے امعاء کو قوت دیتا ہے۔ بلغمی‘ سوداوی ‘عفنی بخاروں کو نافع ہے۔ آنتوں سے بلغم کو نکلاتا ہے۔ ملین طبع ہے ۔قبض کو دور کرتا ہے۔
   	 بعض اطباء کا خیال ہے کہ اس کو پانی میں جوش نہ دینا چاہئے ۔کیو نکہ ایسا کرنے سے اس کے لطیف اور موثر اجزاء ضائع ہو جاتے ہیں ۔اس کو گرم پانی میں مل کر چھان لینا کافی ہے۔
   مقدار خوراک : گلقند کی مقدار خوراک ایک تولہ تک ہے۔ مسہل کے لیے چار سے پانچ تولہ استعمال کر سکتے ہیں۔ اگر اس کو گرم پانی میں حل کر کے دینا ہو تو پانچ تولہ سے بھی زیادہ مقدار میں دیں۔$ 
   $ (۲۱) خون کی قے اور گلقند
   	مریضان سل کو بھی منہ کی راہ خون بکثرت آیا کرتا ہے ۔مگر اس جگہ میری مراد اس قسم کی خون آمیز قے سے نہیں بلکہ اس قسم کی قے سے ہے جس میں سیروں خون ایک ہی وقت میں آجاتا ہے ۔(اعاذ نا اللہ منھا) اسے طبی اصطلاح میں قے الدم یعنی خونی قے کہتے ہیں ۔اس کو روکنے کے لیے بار ہا گلقند کا تجربہ کیا گیا ہے اور وہ بفضلہ تعالیٰ کامیاب رہا ہے ۔میں اس میں بسا اوقات اپنے دواخانہ کی معروف دوا ٹھنڈک بھی شامل کر دیا کرتا ہوں۔ جو کہ خون کے روکنے کے علاوہ گرمی کی تمام بیماریوں کے لیے بے حد موثر چیز ہے۔
   ھوالشافی :  جن لوگوں کو خون کی قے آرہی ہو ان کو دن میں کم از کم تین بار گلقند ایک تولہ سے لے کر تین سے چار تولہ دیتے رہیں اور اگر نسخہ ٹھنڈک میسر آجدائے تو فی خوراک ایک ماشہ سفوف ٹھنڈک بھی شامل کر دیا کریں ۔اس کی چند خوراکوں سے بفضلہ تعالیٰ اس خوفناک مرض سے نجات مل جاتی ہے ۔البتہ مریض کو چلنے پھرنے تیز گرم چیزوں کے استعمال سے یکسر روک دینا چاہیے۔
   نوٹ : سفوف ٹھنڈک کا نسخہ ہماری مشہور و معروف کتاب کنزالمجربات جلد اول میں پورے فراخ دلی سے لکھ دیا گیا ہے۔ جو حضرات چاہیں ادراہ مطبوعات سلیمانی ۔ارود بازار۔ لاہور سے طلب فرمائیں اور سفوف ٹھنڈک بھی یہیں سے طلب  فرما سکتے ہیں۔$ 
   @ سدا جوان رہنے کا ایک بے بہا نسخہ
   $ (۲۲) فرمان رسول کی توضیح یا تجز یہ
   	کچھ مدت پیشتر ہمارے ایک محترم دوست جناب حکیم اکرم سرانی مظفر گڑھی ملاقات کے لیے تشریف لائے ۔آپ عجائبات طب کے حصول میں اپنا خاص مقام رکھتے ہیں اور طبی سربستہ رازوں کی عقدہ کشائی میں میری طرح نیک نام یا ؟بدنام ہیں۔ بدنام کا لفظ پڑھ کر آپ چونک نہ جائیں میں نے یہ الفاظ عالم مد ہوشی میں نہیں لکھے اصل واقع یہ ہے کہ جہاں عوام الناس ہماری فیاضی سے ہمیں اپنی نیک دعائوں میں شامل رکھتے ہیں وہیں ہماری برادری کے بعض طبیب حضرات ہمیں کو سنے دیتے نہیں تھکتے ۔ان کے خیال میں ہم فن طب کے بے قدری کرنے والے اور اطباء حضرات کے منہ سے نوالہ چھیننے والے ہیں۔ اس لیے ہم ایسے لوگوں کے ہاں سخت بدنام بھی ہیں ۔بہر حال آپ جیسا بھی خیال کریں بھائی اکرم صاحب میرے ہم نوا ہیں ۔انہوں نے فرمایا کہ میرے ملنے والوں میں ایک صاحب ملے جو باوجود پیرانہ سالی معاف کرنا پیرانہ سالی کی بجائے حقیقت کے زیادہ قریب ہے کہ باوجود سو سال سے عمر متجاوز ہو جانے کے لال سرخ اور جواں نظر آتے تھے ۔مسکرا کر فرمانے لگے کہ مجھے عالم جوانی میں حضرت مجدد طب حکیم حافظ اجمل خاں نے ایک نسخہ عطا فرمایا تھا ۔میں برابر اسے اپنے استعمال میں لا رہا ہوں اور یہ اسی کا نتیجہ ہے کہ اب تک بڑھاپے میں جوانی کے مزے دیکھ رہا ہوں میں نے نسخہ دریافت کیا تو انہوں نے بصد مہربانی نسخہ عطا فرما دیا۔
   	 اور بھائی اکرم نے مجھے بھی اس میں شریک راز کر لیا اور آج میں قائرین رسالہ ہذا کو اس راز کے نسخہ میں شامل کر رہا ہوں ۔اس امید پر کہ آپ مجھے نیک دعائوں میں یاد رکھیں گے۔$ 
    رہے حاسر تو ان کو میں حوالۂ خدا کرتا ہوں
   $ (۲۳) شباب دائم یا سدا جوانی کا نسخہ
   ھوالشافی : سفوف سنامکی مدبر‘‘ سفوف گل سرخ بہاری ہر ایک مساوی الوزن ۔اس میں چھوٹی مکھی کا شہد شامل کر کے خوب گھوٹیں اور کناردشتی یعنی جنگلی بیر کے برابر گولیاں بنائیں۔بس نسخہ تیار ہے۔
   	 اسے سایہ میں خشک کر کے شیشے کے مرتبان میں سنبھال رکھیں اور ہر مہینے کے ابتدائی پندرہ دنوں تک ایک ایک گولی صبح و شام تازہ پانی سے نگل لیا کریں۔ مگر میری مراد مہینے سے قمری مہینہ مراد ہے۔ یعنی چاند کی پہلی تاریخ سے پندرہ تاریخ تک استعمال کرتے رہیں۔ پھر پندرہ یا چودہ تک چھوڑ دیں ۔تاکہ معدہ اس دوا کا عادی نہ بننے پائے۔$ 
   $ (۲۴) سفوف سناء مکی کی تدبیر
   	 سناء مکّی وہ بابرکت پہاڑی بوٹی ہے جس کے متعلق آقائے نامدار طبیب روحانی و جسمانی۔   فداہ ابی و امی روحی الفاً الفاً نے فرمایا ہے کہ سناء میں ہر مرض کے لیے بغیر موت کے شفا ہے۔ اگر موت قابل علاج ہوتی تو وہ سناء سے ہی ممکن ہوتی۔ او کما قال علیہ السلام ( حکماء نے سناء کو مختلف طریقوں سے مدبر کرنے کے طریقے بیان کیے ہیں۔ جن میں سے پہلا طریقہ یہ ہے کہ اس میں سے پھلیاں اور تنکے بالکل نکال دیے جائیں اور خالص پتیاں ناخنوں سے چن چن کر الگ کر لی جائیں ۔کیونکہ اس یہ  نقص ہے کہ اس سے آنتوں میں مروڑ پیدا ہو جاتی ہے۔ خیر اس حد تک تو تقریباً ہر طبیب احتیاط برتتا ہے اور کسی بھی سناء کا مرکب بناتے وقت طبیب حضرات تنکوں سے پتیوں کو الگ کرنے میں پوری کوشش کرتے ہیں۔ مگر اس وقت ہمیں اپنے ایک ایسے فاضل دوست کی یاد آرہی ہے جو پتھروں‘ پھلیوں اور تنکوں کے علاوہ اس طرح کرتے تھے ۔کہ ان الگ کی ہوئی پتیوں سے وہ ناکو بھی جدا کرتے تھے جو ہر پتی پر بطور ایک تنکہ کے لگا ہوا ہوتا ہے ۔ اور پھر اس کے بعد ان توڑی ہوئی ڈنڈی والی پتیوں کو لے کر پھر مٹی کے کونڈے میں ڈال کر لکڑی کے ڈنڈے سے ہلکی ہلکی چوٹ لگاتے تھے ۔جس سے پتی کے اندر والے رگ و ریشے بھی الگ ہونا شروع ہو جاتے تھے۔ اس طرح وہ پتیوں میں سے بھی رگ و ریشہ کو جدا کر دیتے تھے اور باقی پتیوں کا اندرونی حصہ رکھ کر اس کا سفوف بنا کر بوتل بھر کر رکھ لیا کرتے تھے اور جہاں سفوف سنا لکھا ہوتا تو وہ ایسے سفوف کو استعمال کیا کرتے تھے۔
   	 اس طویل اور تھکا دینے والے عمل میں پوری بوری سناء سے آٹھواں دسواں حصہ سفوف سناء پلے پڑتا تھا۔ مگر وہ فی الواقع صحیح طور پر موثر ثابت ہوتا تھا ۔میری مراد جناب حکیم عبدالمجید صاحب سیفی مرحوم سے ہے لاہور بیڈن روڑ پر مطب کیا کرتے تھے ۔میرے خاص احباب میں سے تھے۔  اللھم اغفرلہ و ارحمہ ۔
   	 تو آپ بھی اس سفوف کو تیار کرتے وقت اس طرح سناء کا سفوف حاصل کریں ۔اس کے بعد سناء میں جو کوئی بھی خامی رہ جاتی اس کی اصلاح کے لیے گلسرخ ہے ۔گلسرخ  کے بغیر ثناء کے  پورے جوہر نہیں کھلتے اس لیے آپ گلسرخ بازاری نہ لیں ۔بلکہ خود موسم چیت میں بہاری پھول تازہ بتازہ حاصل کر کے سایہ میں خشک کر کے خالص پتیوں کا سفوف شامل کریں اور اگر ممکن ہو سکے تو یہ پھول ضلع جہلم کے علاقہ چوہاسیدن شاہ سے یا کوئٹہ کے علاقہ سے حاصل کریں کہ وہ اثرات میں پاکستان بھر میں سب سے بہتر ہوتے ہیں اور پھر تیسرا جز اس میں شہد شامل کر دیا گیا ہے۔ جس کے مفید ہونے پر کلام اللہ نے’’ فیہ شفاء للناس‘‘ کہہ کرمہر توثیق ثبت کر دی ہے۔ آخر الکلام اس طول طویل تحریر سے آپ پریشان تو ہوئے ہوں گے مگر میں نہیں چاہتا کہ اس نسخہ کو بنا کر استعمال کرنے والے حضرات سے اس اکسیری نسخہ کا کوئی گوشہ اوجھل رہ جائے۔ اب اس سے تیار کر کے فائدہ حاصل کرنا آپ کا کام اور اس میں شفا عطا فرمانا خدا کا کام ہے۔$ 
   سپر دم بہ تو مایۂ خویش را
   $ (۲۵) ایک خوش ذائقہ مقوی معجون
   	 میرے محترم بزرگ ماموں جان مولانا حکیم معزالدین شاہ صاحب مرحوم ہمارے علاقہ کے سب سے بڑے عوامی طبیب سمجھے جاتے تھے۔حلیم طبع ‘ برد بار‘ باوقار‘ غریبوں کے ہمدرد آپ ایسے کمزور حضرات کے لیے یہ معجون تیار فرما کر دیا کرتے تھے جو بخار وغیرہ یا کسی لمبی بیماری بھگتا کر اٹھے ہوں یہ معجون غذا کی غذا اور دوا کی دوا کے مصداق تھی۔ میں بھی گاہے گاہے تجویز کر دیا کرتا ہوں۔ اس کا تیار کرنا کوئی طبیبوں کے لیے مخصوص نہیں آپ جس کو بتا دیں گے وہ خود تیار کر لے گا۔
   	 میری اپنی رائے یہ ہے کہ حکیم لوگوں کو ہمیشہ نسخہ اپنے ہاں سے ہی بنا کر نہیں دینا چاہیے بلکہ بعض اوقات اگر ٹوٹکے اور چٹکلے سے کام چل سکتا ہو تو ایسے غریب اور نادار قسم کے مریضوں کو بتا دینا چاہیے تاکہ وہ طبیبوں کے بھاری بھر کم بلوں سے بچ جائیں ۔نیز آئندہ ضرورت کے وقت خود بھی فائدہ اٹھا سکیں اور دوسرے غریب حاجت مند بھائیوں کو نفع پہنچا کر دعائیں لے سکیں۔
   	 یہ نسخہ بھی کچھ اسی قبیل کا ہے۔
   ھوالشافی : مغز بادام مقشر پانچ تولہ‘ مویز منقی پانچ تولہ ‘گلقند خالص دس تولہ۔
   ترکیب تیاری : پہلے مغز بادام کو خوب اچھی طرح کوٹ کر بمثل مالیدہ بنا کر الگ رکھ لیں۔ پھر مویز منقیٰ کا ایک ایک دانہ مٹی یا پتھر کے کونڈے میں ڈالتے اور کوٹتے جائیں ۔حتیٰ کہ وہ مویز منقیٰ خوب ہی باریک ہو جائے۔ پھر کٹے ہوئے مغز بادام اور اس مویز منقیٰ کو ملا کر کوٹیں اور خوب آمیز ہونے پر دس تولہ گلقند ملالیں ۔بس معجون تیار ہے ۔کسی امیر کے لیے تیار کرنا ہو تو اس میں دس پندرہ ورق نقرہ بھی ملا لینا چاہیے۔
   خوراک : ایک تولہ سے تین تولہ تک صبح بطور ناشتہ استعمال کرائیں۔
   	 مغز بادام کو مقشر کرنا مغز بادام کو چھیلنا چنداں مشکل کام نہیں ۔مگر تاہم اس میں بھی ایک حکیمانہ راز ہے جو قارئین کرام کی خدمت میں حاضر ہے۔
   	 حسب ضرورت بادام کے مغز لے کر اسے سر د پانی کے بجائے گرم پانی میں بھگو دیں اور آدھ گھنٹہ کے بعد چھلیں ۔سرد پانی میں بھگونے سے دو گھنٹہ گزر جانے پر بھی باسانی چھلکا الگ نہیں کیا جا سکے گا۔
   	دوسری ترکیب:- اگر آدھے گھنٹہ سے بھی پہلے چھلکے اتارنا مقصود ہوں تو پھر اس طرح کیجیے کہ مغز بادام کو دس پندرہ منٹ گرم پانی میں بھگو کر ان میں کچھ دانے مٹھی میں لے کر بند کر لیجے اور ساتھ ساتھ چھیلتے بھی جائیں ۔مٹھی کی گرمی سے بہت جلد مغز بادام کے چھلکے الگ ہو جائیں گے۔
   	 مویز منقیٰ:۔ آج کل لوگوں نے بڑی داکھ کا نام منقیٰ رکھ چھوڑا ہے۔ حالانکہ منقیٰ اس کا نام نہیں بلکہ صفت ہے۔ جس کے معنی ہیں پاک کی ہوئی یعنی بیجوں سے پاک کی ہوئی۔ اس کا اصل نام مویز ہے ۔مولف۔$ 
   $ (۲۶) گلقند بطور ملین اور قبض کشا ء
   	 گلقند بذات خود ایک عمدہ ملین اور قبض کشاء کے علاوہ ایک عمدہ صفات کی مل دوا ہے۔ اور خوبی یہ ہے کہ یہ آنتوں کو کسی قسم کا ذرہ بھر نقصان نہیں پہنچاتی۔ ورنہ بہت ساری قبض کھولنے والی ادویہ معدہ اور آنتوں کے لیے نقصان دہ ہوا کرتی ہیں۔ اس لیے اس لذیذ گلقند سے بلا خوف و خطر فائدہ اٹھایا جا سکتا ہے ۔طریقہ یہ ہے کہ پہلے مریض کو کم مقدار میں سوتے وقت گرم یا نیم گرم دودھ سے کھلا کر تجربہ کریں ۔مثلا ایک تولہ اگر اس سے مطلب براری نہ ہو سکے تو پھر چھ چھ ماشہ مقدار بڑھاتے جائیں ۔حتیٰ کہ مطلوبہ مقدار آپ کو معلوم ہو جائے۔ جس سے حسب منشاء قبض کشائی ہو سکے ۔بس پھر آئندہ اسی مقدار کو معمول بنائیں۔ البتہ بعض طبائع کے مریض اس امر کی شکایت کرتے پائے گئے ہیں کہ اس سے قبض کشائی تو خوب ہو جاتی ہے مگر پیٹ میں بار بار ہوا بھرتی اور خارج ہوتی رہتی ہے۔ اگرچہ کسی ملین دوا کے استعمال کرتے وقت یہ کوئی خاص نقص شمار نہیں ہوتا مگر تاہم اس عیب کو بھی دور کرنا بہرل حال مطلوب ہو تو پھر فی خوراک تین عدد تخم الائچی خورد کا سفوف ملا دیں۔ اس سے ان شاء اللہ ہوا کی پیدائش کی شکایت بہت کم ہوا کرے گی۔
   	 علیٰ ہذا القاس قبض کے وہ مریض جو دائمی قبض میں مدتوں سے مبتلا ہوں اور اس کا سبب آنتوں کی خشکی ہو تو پھر گلقند میں فی خوراک چھ ماشہ روغن بادام شامل کر لینا چاہیے۔ بہر حال گلقند کو تھوڑے سے ردو بدل سے اس عالمگیر مرض قبض کا بخوبی ازالہ کیا جا سکتا ہے۔
   	اب ہم ذیل میں گلقند کے مسہل (جلاب) کا کام لینے یا کم از کم ملین بنانے کے چند مجرب نسخے عرض کرتے ہیں ۔ملاحظہ فرمائیں۔
   	 مگر اس سے بیشتر ایک نکتہ عرض کر دوں کہ جتنی قبض کشاء ادویات ہوتی ہیں اگر ان کی مقدار خوراک صحیح مقدار سے کم ہو تو پھر وہ قبض کشائی کرنے کی بجائے الٹا قابض ثابت ہوا کرتی ہیں ۔اس لیے دوا سے بدظن ہونے کی بجائے اس دوا کی ذرہ ذرہ مقدار بڑھا کر تجربہ کریں اس سے ان شاء اللہ دوا یک بار کی تبدیلی سے آپ کو اس کی صحیح مقدار خوراک کا اندازہ ہو جائے گا ۔اور پھر آپ اپنی ذات کے لیے صحیح مقدار مقرر کر سکیں گے۔$ @ 
   @ ایک کثرت سے فروخت ہونے والی زود اثر
   $ (۲۷) گلقند کی معجون نمبر ۱
   	ملک تقسیم ہو گیا مشرق کے باشندے مرتے مارتے مغرب میں منتقل ہو گئے اور مغرب کے باسی مشرق میں مار مار کر دھکیل دیے گئے۔ مگر تاہم بعض لوگوں کی یادیں باوجود چو تھائی صدی گزر جانے کے د ل و دماغ سے محو نہیں ہوتیں۔ اچھے اور موثر قسم کے نسخہ جات کے افشاء کی مہم جو راقم الحروف نے شروع کی تھی اس میں کچھ عرصہ تو میں اس میدان میں تنہا نظر آتا تھا مگر بعد ازاں اس میں میرا ہاتھ بٹانے کو کئی ایک رفیق میسر آگئے تھے۔ جس میں بلا تمیز مذہب و ملت ہر قسم کے لوگ تھے۔ ایسے رفقاء میں سے ایک صاحب گوربچن سنگھ وارنٹ آفیسر سنگھا نوالہ بھی تھے ۔جو میری تالیفات کو پڑھ پڑھ کر میرے ہم نواء ہو گئے تھے اور وقتاً فوقتاً اچھے اچھے نسخے حاصل کر کے بغرض اشاعت میرے پاس روانہ کر دیا کرتے تھے اور میں انہیں اپنے ماہانہ رسالہ’’ العلاج‘‘ میں شائع کر دیا کرتا تھا ۔منجملہ دیگر نسخہ جات کے ایک نسخہ اس کتاب سے بھی تعلق رکھتا تھا جسے پہلے ان کے الفاظ میں اس نسخہ کے حصول کی کہانی اور پھر اصل نسخہ پیش کرتا ہوں۔ انہوں نے تو کہانی بہت مفصل لکھی تھی مگر میں ان کے اہم الفاظ کو بحال رکھتے ہوئے خلاصہ پیش کرتا ہوں۔
   	 وہ فرماتے ہیں کہ مجھے امسال بسلسلہ ملازمت ایک پر رونق قصبہ میں تین ماہ گزارنے پڑے۔ میں وہاں بازار میں گھوما پھرا تو مجھے معلوم ہوا کہ یہاں ایک پنساری کے ہاں ایک قبض کشا گلقند بہت مشہور چیز ہے۔ جو اپنی خوبیوں کی وجہ سے کثرت سے فروخت ہوتی رہتی ہے۔ چنانچہ میں نے بھی وہ مختلف وقتوں میں کئی بار خرید کر کے استعمال کی اور وہ بہترین قسم کی قبض کشا ثابت ہوئی۔ ناپیچش نامروڑ نا دل کی گھبراہٹ نا بے چینی رات کو ایک خوراک کھائو اور تمام رات نیند کے مزے لوٹو۔ علی الصبح کھل کر اجابت ہو جائے گی اور طبیعت ہلکی ہو جائے گی۔

   	 میں نے اس پنساری کے کارندے سے نسخہ دریافت کرنے کی کوشش کی مگر اس بندہ خدا نے اول فول اجزاء بتا کر بات ٹال دی ۔آخر الامر میری رہائش کے دن ختم ہو گئے اور مجھے کسی دوسری جگہ جانے کا حکم مل گیا۔ اس وقت میں مالک دوکان کے پاس گیا اور کہا کہ جناب سیٹھ صاحب میں نے تین ماہ میں آپ سے کئیادویات خریدیں اور ان سے پورا پورا فائدہ حاصل کیا ۔میں اب ہمیشہ ہمیشہ کے لیے آپ سے رخصت ہو رہا ہوں بطور شکریہ میں آپ کی کچھ خدمت کرنا چاہتا ہوں یہ کہہ کر میں نے کچھ رقم پیش کرنے کی کوشش کی۔ مگر انہوں نے لینے سے انکار کر دیا اور اخلاقاً کہا کہ اس کے بغیر کوئی اور خدمت کا موقعہ دیجیئے میری ہمت بندھی اور میں نے جھٹ سے عرض مدعا پیش کر دی کہ میں ملازم سرکار ہوں میرا پیشہ دوا فروشی نہیں ہے فقط اپنی ضرورت کے لیے آپ کی مشہور معجون قبض کشاء کا نسخہ معلوم کرنا چاہتا ہوں۔ ظاہر ہے کہ میں پنجاب کا رہنے والا ہوں اور آپ سے کئی سو میل کے فاصلہ پر رہتا ہوں اس کے بتانے میں آپ کو رتی بھر نقصان نہیں ہو گا ۔میری اس عرض داشت کے بعد انہوں نے پوری کشادہ دلی سے اصل نسخہ بیان کر دیا اور تسلی کرنے کے بعد میں آپ کی خدمت میں پیش کر رہا ہوں آپ جس رسالہ یا کتاب میں چاہیں اس راز کو افشا کریں۔
   	 چونکہ آپ کی طفیل مجھے ایسے بہت سارے نسخے ملے ہیں لہذا یہ میری طرف سے حاضر ہے۔
   ھوالشافی : ہڑ جلابہ عمدہ چار تولہ کو ہاون دستہ میں کوٹ کر سفوف بنالیں اور پھر کھرل میں ڈال کر دو رتی گلاب کی آمیزش سے کم از کم ایک گھنٹہ کھرل کریں ۔اور پھر اس میں ایک پائو گلقند خوب اچھی طرح آمیز کر دیں اور شیشے کے مرتبان میں رکھ دیں۔
   ترکیب استعمال : اگر معمولی قبض کشائی مطلوب ہو تو ایک ماشہ سے چار ماشہ تک رات کو سوتے وقت نیم گرم دودھ سے کھلائیں ۔مگر یاد رہے کہ اس کے بعد پھر کوئی چیز نہ کھائیں نہ پئیں۔ واضح رہے کہ ہڑ ہڑ جلابیہ کو عرق گلاب میں پیسنے سے ایک تو اس کی تدبیر ہو جاتی ہے۔ دوسرے گلقند میں ملنے کے بعد وہ خشک نہیں ہونے پاتی ۔اگر زیادہ قبض کشائی مطلوب ہو تو پھر وزن چار ماشہ سے نو ماشہ تک لے لیں۔$ 
   $ (۲۸) معجون گلقند مرکب ملین نمبر ۳
   	 جو حضرات بالکل غذائی قسم کی دوا سے قبض کشائی کے خواہاں ہوں ان کے لیے ذیل کا نسخہ حاضر ہے۔ یہ بالکل بے ضرر قسم کا معجون ہے جس کے استعمال سے بفضلہ تعالیٰ بلا کسی تکلیف کے اجابت با فراغت ہو جاتی ہے۔ اور لطف یہ ہے کہ اجابت دست کی شکل میں رقیق قسم کی نہیں ہوتی بلکہ بستہ شکل میں کھل کر اجابت با فراغت ہو جاتی ہے۔ اور حقیقت یہ ہے کہ ایسی ادویات بہت کم ہیں جو قوام کو رقیق بنا کر دست لائے بغیر قبض کشائی کر سکے۔
   ھوالشافی : شیر خشت خالص ایک حصہ اور گلقند خالص تین حصہ گھوٹ کر رکھ لیں۔ خوراک ایک تولہ سے تین تولہ تک اس سے ذائقہ میں کسی قسم کی ہیک اور تلخی نہیں ہوتی اور فائدہ پورا دیتی ہے۔$ 
   $ (۲۹) خوش ذائقہ قبض کشا خمیرہ
   از حکیم محمد اکرم صاحب سرانی بصیرہ ۔ضلع مظفر گڑھ
   	 آج کل کسیلی کڑوی ہیک دار ادویات بہت بدنام ہو چکی ہیں اور عموما ًکالا دانہ‘ جمالگوٹہ‘ تروی اور مصبر جیسی ادویات قبض کشائی کے لیے استعمال کی جاتی ہیں اور اکثر دیکھا گیا ہے کہ دیہاتی حکیم جلاب کے لیے صرف کالا دانہ (حب الفیل) کو باریک پیس کر ایک ایک تولہ مریضوں کو کھلاتے ہیں ۔جس کا کھانا بہت مشکل ہو جاتا ہے اور کئی دن تک جب ہی اس دوا کے کھانے کا خیال یا لقور یاد آتا ہے تو فوراً طبیعت بدمزہ ہو جاتی ہے۔ اور متلی سی ہونے لگتی ہے ۔مجھے خیال پڑتا ہے کہ ایک دفعہ میں نے خود بھی اس سفوف کو استعمال کیا تھا مگر کئی سال تک جب مجھے اسی دیگر قسم کے سفوف کا استعال کرنا پڑتا تو فورا ًمتلی سی ہونے لگتی ہے ۔گویا کہ میں بہت عرصہ تک کسی بھی سفوف کے استعمال کرنے کے قابل نہ رہا۔
   	 خدا سلامت رکھے ان دیہات کے رہنے والے طبیبوں کو کہ سیروں کی مقدار میں اس سفوف کو تیار کر کے مریضوں پر برت رہے ہیں۔
   	 اس میں کوئی شک نہیں کہ جس طرح صفائی اس مسہل سے ہوتیہے اور کسی مسہل میں نہیں دیکھی گئی۔ تمام گندھے مواد کو باہر نکال کر پھینکتا ہے مگر اس کا کھانا کسی قدر مشکل ہے وہ کچھ استعمال کرنے والے ہی جانتے ہیں۔ اور میں عموماً اس قسم کی ادویات تیار کرتا رہتا ہوں کہ جس کے کھانے سے ایک لذت سی محسوس ہو اور ساتھ ہی مریض کو فائدہ بھی خاطر خواہ ہو ۔اور میری تیار کی ہوئی ادویات کو بچے بھی نہایت شوق سے مٹھائی سمجھ کر کھا جاتے ہیں۔
   	 چنانچہ ازالہ قبض کے لیے ہمیشہ اس خمیرہ کو تیار کر کے بچوں‘ بوڑھوں‘ جوانوں سب کو استعمال کرایا جاتا ہے۔ جو سب کے لیے یکساں مفید ہونے کے علاوہ ایک شیریں مٹھائی ہے۔
   ھوالشافی : گل سرخ ایک پائو‘ سناء مکی ایک پائو دونوں کو رات بھر  سیر پانی میں تر رکھیں صبح آگ پر جوش دے کر پکائیں۔ جب ڈیڑھ پائو پانی باقی رہے تو چھان کر بشمول مصری تین پائو خمیرہ کا قوام کر کے بحفاظت تمام ڈبوں میں محفوظ رکھیں۔
   خوراک : قبض کشائی کے لیے چھ ماشہ سے ایک تولہ تک سخت اور نرم معدہ والوں کے لیے مقدار خوراک گھٹا بڑھا سکتے ہیں۔ اسہال لانے کے لیے زیادہ مقدار میں استعمال کرایا جاتا ہے۔ اس کے بچے کوسبھی مٹائی سمجھ کر بڑے شوق سے کھاتے ہیں میں نے قبض کشائی کے لیے ایک دفعہ ایک مریض کو ایک تولہ یہ دوا کھانے کو دی تو اس نے کہا کہ یہ تو کوئی بہت عمدہ مٹھائی ہے۔ اس کے کھانے سے اس کی زبان کو ایک لذت سی محسوس ہونے لگی وہ وہیں بیٹھ کر تولہ تولہ کی مقدار میں بار بار دوا خریدتا اور کھاتا رہا۔ وہ جوش لذت میں اس قدر محو تھا کہ باوجود منع کرنے کے بھی اس دوا کو چھوڑنے کا نام نہ لیتا تھا۔ تقریباً آدھ پائو خمیرہ کھا جانے کے بعد اس کو جبراً ہٹایا گیا۔ چنانچہ اس کو خوب بلا تکلف اور کسی گھبراہٹ وغیرہ کے کھل کر اسہال ہوئے اور ایک جلاب سا چل گیا ۔بس یہ ایک لا جواب قبض کشا ہونے کے علاوہ ایک بے نظیر امیرانہ مسہل بھی ہے ۔بے ضرر خطا نہ جانے والی مٹھائی ہے ہمارا دعویٰ ہے کہ سخت سے سخت معدہ والوں کے لیے ایک نایاب تحفہ ہے۔ جاہل حکیم ایسے مریضوں سے تنگ آکر بغیر مدبر کیے جمالگوٹہ کھلا دیتے ہیں ۔جس سے مریض ہلاکت میں پڑ کر ہمیشہ کے لیے حکیم جی کو دعائیں دیتا ہوا اپنے خویش اقربا کو داغ جدائی دے کر چل دیتا ہے۔ اب ایسے جاہل حکیموں کو جمالگوٹہ بغیر مدبر کھلانے کی ضرورت نہ رہے گی‘ اس بے ضرر لاجواب چیز سے مستفید ہو کر اپنی حکمت کی مریضوں پر دھاگہ بٹھا دیں۔$ 
   $ (۳۰) معجون قبض کشا اور مسہل
   ھوالشافی : گلقند پانچ تولہ‘ ریونہ عطارہ تین ماشہ‘ گوند کیکر دو ماشہ‘ گوند کتیرا دو ماشہ حسب قانون معجون بنالیں۔ خوراک دو ماشہ سوتے وقت صبح بفضلہ تعالی کھل کر اجابت ہو گی اور جلاب کے لیے چھ ماشہ سے نو ماشہ تک۔ طب جدیدہ ماہ  اگست ۱۹۴۰ء۔$ 
   $ (۳۱) کرشماتی گلقند
   ھوالشافی : گلقند بیس تولہ ‘سقمونیا ایک تولہ‘ مغز بادام دو تولہ ‘مویز منقیٰ دو تولہ۔
   خوراک : ایک تولہ سے دو تولہ۔
   	 بے ضرر ملین۔ (عجائبات طب)۔$ 
   $ (۳۲) قبض کشا و ٹی
   	قبض کشائی کے لیے بے شمار دوائیں ایجاد ہوئی ہیں مگر حقیقت یہ ہے کہ صحیح معنوں میں قبض کشائی کرنے والی ادویات بہت ہی کم ہیں۔ میری مراد ایسی قبض کشائی سے ہے جس سے اجابت با فراغت تو ہو جائے مگر جلاب نہ لگیں۔ اس لیے ہم ذیل میں ایسا نسخہ لکھتے ہیں جو صحیح معنوں میں قبض کشا اور بے ضرر ہے۔
   ھوالشافی : صابن دیسی (جو چونا سجی سے بنتا ہے) اور گلقند ہموزن لے کر خوب پیسیں اور رتی رتی کی وٹیاں (گولیاں بنالیں) اور خشک کر کے محفوظ رکھیں۔
   خوراک : ایک سے دو گولیاں سوتے وقت ہمراہ پانی یا گرم دودھ (صدری مجربات دوم)۔$ 
   $ (۳۳) حاملہ کی قبض کو رفع کرنا
   	 حاملہ کے قبض کو دور کرنے میں بہتر ہے اور عجیب بات یہ ہے کہ پیٹ میں بچے کو کسی طرح کا نقصان پہنچانے کی بجائے جنین کی قوت کا باعث بنتا ہے۔
   ھوالشافی : گل سرخ کی تازہ پتیاں کو نو ماشہ سے ایک تولہ تک لیں ۔اور رات کو ایک پائو پانی میں بھگو دیں ۔اور صبح لپور کر اور ململ کے باریک کپڑے میں چھان کر قدرے مصری آمیز کر کے پلائیں۔ البتہ اگر موسم سرد ہو تو اسے قدرے نیم گرم لیں۔$ 
   $ (۳۴) پیچش سدی اور گلقند
   	اگر پیچش آنتوں میں پڑے ہوئے سدے کی وجہ سے ہو تو پھر قابض ادویات کے استعمال سے مریض کے پیٹ میں اپھارہ ہو جاتا ہے۔ اور بعض اوقات یہ خطرناک صورت حال پیدا کر دیتا ہے۔ اس لیے حکیم لوگ پہلے کسٹرائل وغیرہ سے جلاب دے کر سدہ خارج کرتے ہیں ۔پھر قابض ادویہ استعمال کراتے ہیں ۔مگر اس سلسلہ میں ہمارا طریق علاج یہ ہے کہ ہم بجائے املتاس یا کسٹرائل کا جلاب دینے کے ایک گلقند کا مرکب دن میں تین بار دیتے ہیں۔ جس سے بفضلہ آہستہ آہستہ سدے خارج ہو کر پیچش سے نجات مل جاتی ہے۔
   ھوالشافی : گلقند ڈھائی تولہ‘ سونف ایک تولہ ‘برگ شیشم سات عدد سے گیارہ عدد تک پانی میں گھوٹ کر اور کپڑے میں سے چھان کر پلائیں اسی مقدار میں اور اسی طریقہ سے دن میں تین بار گھوٹ چھان کر پلائیں۔ ان شاء اللہ چند خوراکوں سے بفضلہ تعالی صحت ہو جاتی ہے۔
   	اگر موسم سرد ہو تو پھر بجائے پانی میں گھوٹ کر پلانے کے پانی میں جوش دے کر پلانا چاہیے۔ نیز ایسے مریضوں کے لیے جن کے پیٹ میں پیچش کے ساتھ ساتھ پیٹ میں ہوا بھرتی اور رکتی ہو تو پھر اس میں برگ پودینہ سبز ہی تھوڑا سا شامل کر لینا چاہیے۔$ 
   $ (۳۵) جلنجبین۔ گلقند عسلی
   	یہ گل سرخ کی پتیوں کو شہد میں ملانے سے تیار کی جاتی ہے طریقہ حسب ذیل ہے۔
   	نسخہ پہلے شہد کو جوش دیں اور اس کی جاگ دور کریں اور آگ سے اتار لیں۔ ابھی گرم ہو کہ اس میں گلاب کے پھولوں کی پتیاں اس کے ہم وزن کچل کر ملا دیں اور دھوپ میں رکھ دیں اور ہر روز چند بار ہلاتے رہیں۔ تاکہ اچھی طرح مل جائے اس کی قوت چار سال تک باقی رہتی ہے۔ کبھی گلاب کے پھول پیس کر شہد کے ساتھ جوش دیتے ہیں تاکہ قوام درست ہو جائے۔ لیکن طریقہ اول بہتر ہے اگر تازہ پھول نہ ملیں تو خشک پتیوں کو بدستور گلاب میں تر کر کے مرتب کی جاتی ہے۔
   طبیعت : گرم خشک پہلے درجے میں ہے۔
   خواص و فوا ئد : سرد مزاج کے موافق ہے مادہ میں نفخ اور لطافت پیدا کرتا ہے اور اس کو تحلیل کرتا ہے۔ دماغ ‘معدہ اور دیگر اعضاء کو قوت دیتا ہے ۔رطوبت غریبہ کو خشک کرتا ہے۔ دماغ کی طرف بخارات کو چڑھنے سے روکتا ہے۔ خصوصاً جب کہ غذا کے بعد کھایا جائے ۔اگر کثرت رطوبات کی وجہ سے معدہ اور جگر کمزور ہو جائیں تو اسے خوب چبا کر کھانے سے فائدہ ہوتا ہے۔ استسقاء جو ضعف جگر کے سبب سے ہو اس کے لیے نافع ہے۔ حاملہ عورتوں کے امراض میں مفید ہے۔ بوڑھوں اور سرد مزاج والوں کو بہت نفع دیتا ہے۔ فالج وجع المفاصل اور نقرس کو دفع کرتا ہے۔ پیشاب کو جاری کرتا ہے اور پتھری کو توڑتا ہے ۔چار حصہ گلقند عسلی اور ایک حصہ معجون کمونی ملا کر کھانے سے ریاح غلیظ تحلیل ہو جاتے ہیں ۔درد کمر اور قولنج کو نفع ہوتا ہے جاڑوں میں ہمیشہ کھاتے رہنے سے صحت قائم رہتی ہے تر بد اور اجمود کے ساتھ استعمال کرنے سے لقوہ فالج اور استر خائے دہان وز بان کو نفع ہوتا ہے۔ کھانا اس سے اچھی طرح ہضم ہوتا ہے حار مزاج کے موافق نہیں ہے۔
   مقدار خوراک : ایک تولہ تک اور جوش دے کر پینے کے واسطے پانچ تولہ تک استعمال کریں۔$ 
   $ (۳۶) گلقند مرکب
   ھوالشافی : برگ گل سرخ‘ اسطوخودوس تروتازہ ہر ایک نصف سیر۔ گل بنفشہ تازہ ایک پائو سب ادویہ کو ہاتھوں سے ملیں اور شہد مصفی ڈھائی سیر داخل کر کے مرتبان میں ڈالیں اور چالیس روز دھوپ میں رکھیں اس کے بعد استعمال کریں۔
   	 اگر اسطوخودس اور گل بنفشہ تازہ نہ مل سکیں تو گل بنفشہ اور اسطوخودوس خشک نصف وزن لے کر اسطخودوس اور گل بنفشہ کے جوشاندے سے تر کر کے دوسرے روز گل سرخ کے ساتھ ملا کر بدستور گلقند بنائیں۔
   فوائد : درد کہنہ ‘بخار‘ ضعف باصرہ‘ درد سرکہنہ‘ شقیقہ اور اخلاط سوختہ کو رفع کرنے کے لیے مجرب ہے۔ خوراک ایک تولہ سے دو تولہ تک۔$ 
   $ (۳۷) قرص گل صغیر
   ھوالشافی : گل سرخ دس ماشہ  ۔ اصل السوس چھ ماشہ‘ سنبل الطیب تین تولہ قرص بنائیں۔
   فوائد : درد معدہ ‘دفع رطوبت معدہ ‘تپ بلغمی ‘تپ کہنہ وغیرہ کے لیے مجرب معمول ہے۔ خوراک سات ماشہ ہمراہ سکنجبین بزوری۔$ 
   $ (۳۸) قرص گل نمبر ۱
   ھوالشافی : گل سرخ دس ماشہ ‘اصل السوس چھ ماشہ‘ سنبل الطیب تین ماشہ‘ مصطگی‘ طباشیر ہر ایک ایک ماشہ گلاب کے ہمراہ قرص بنائیں۔
   فوائد : مقوی معدہ و جگر ‘مفتح سدہ جگر و طحال‘ دافع تپ بلغمی ۔خوراک سات ماشہ۔$ 
   $ (۳۹) قرص گل نمبر ۲
   ھوالشافی : گل سرخ چار تولہ ‘اصل السوس مقشر‘ سنبل الطیب ہر ایک ایک تولہ ۔مصطگی رومی‘ افسنتین ہر ایک چھ ماشہ۔ آب عنب الثعلب سے پیس کر قرص بنائیں۔
   فوائد : صلابت فم معدہ کے لیے مجرب معمول ہے۔ تین ماشہ سے پانچ ماشہ تک پیس کر شربت بزوری ڈیڑھ تولہ ملا کر چاٹیں۔ اوپر سے عرق بادیان سات تولہ پئیں۔$ 
   $ (۴۰) قرص گل نمبر ۳
   ھوالشافی : گل سرخ دو تولہ‘ عصارہ غافث‘ طباشیر ‘رب السوس ہر ایک تین ماشہ کوفتہ بیختہ پانی کے ساتھ قرص بنائیں۔
   فوائد : سدہ جگر اور تپ بلغمی و صفراوی کے لیے مفید ہے۔ خوراک سات ماشہ۔$ 
   $ (۴۱) قرص گل نمبر ۴
   ھوالشافی : مصطگی تباشیر ہر ایک ساڑھے تین ماشہ‘ سنبل الطیب ساڑھے دس ماشہ ‘اصل السوس چودہ ماشہ‘ گل سرخ تین تولہ‘ کوفتہ بیختہ گلاب کے ساتھ قرص بنائیں۔
   فوائد : یرقان کے واسطے تین ماشہ سے سات ماشہ تک ہمراہ شربت بزوری و سکنجبین دیناری ہر ایکڈیڑھ تولہ۔ عرق کاسنی مروق‘ عرق مکو مروق ہر ایک چار تولہ استعمال کریں۔$ 
   $ (۴۲) قرص گل نمبر ۵
   ھوالشافی : گل سرخ تین تولہ‘ سنبل الطیب‘ زعفران ہر ایک سات ماشہ۔ تخم خیار مقشر‘ ترنجبین ساڑھے دس ماشہ‘ صمغ عربی کتیرا ہر ایک ساڑھے تین ماشہ۔ کوفتہ بیختہ پانی کے ساتھ قرص بنائیں۔
   فوائد : تپ مطبقہ‘ ورم جگر‘ ورم معدہ‘ تپ مرکب صفراوی و بلغمی کے لیے مفید ہے۔ خوراک چار ماشہ سے سات ماشہ تک۔$ 
   $ (۴۳) قرص گل نمبر ۶
   ھوالشافی : گل سرخ‘ اصل السوس مقشر‘ ہر ایک چودہ‘ ماشہ تباشیر سنبل الطیب ‘افستین ہر ایک سات ماشہ ‘ترنجبین ساڑھے دس ماشہ پیس کر گلاب کے ہمراہ قرص بنائیں۔
   فوائد : تپ مرکب و تپ کہنہ کے یے مجرب معمول ہے۔ بقدر پانچ ماشہ ہمراہ شربت بزوری اور چکیدہ کاسنی استعمال کریں۔$ 
   
   $ (۴۴) معجون گل سرخ نمبر ۱
   ھوالشافی : گل سرخ‘ سعد کوفی‘ قرنفل ہر ایک ڈیڑھ ماشہ۔ بساسہ ‘پوست ازرو  ا ترج‘ خرفہ‘ تخم فرنجمشک ہر ایک ساڑھے دس ماشہ مشک نافہ سات ماشہ کوفتہ بیختہ بدستور معجون بنائیں۔
   فوائد : مالیخولیا اور توحش کو نافع ہے‘ دل کو قوت دیتا ہے۔ خوراک سات ماشہ۔$ 
   $ (۴۵) معجون گل سرخ نمبر ۲
   ھوالشافی : گل سرخ چار تولہ ‘بیج سوسن چار تولہ‘ ریوند چینی‘ لک مغسول ہر ایک سات ماشہ۔ مسیخہ زعفران ہر ایک ساڑھے دس ماشہ۔ مر  سواچار ماشہ۔ مراور زعفران کو سرکہ میں حل کریں اور باقی دوائوں کو کوٹ کر ملائیں ۔سہ چند شہد کے ساتھ معجون بنائیں۔
   فوائد : ورم جگر ‘ورم معدہ ‘استسقاء ‘فساد جگر اور درد معدہ کے لیے نافع ہے ۔خوراک سات ماشہ ہمراہ ادویہ مناسبہ۔$ 
   $ (۴۶) معجون دبیدالورد
   ھوالشافی : سنبل الطیب‘ مصطلگی ‘ زعفران ‘طباشیر‘ دار چینی اذخر‘  اساروں ‘قسط شیریں‘ غافث‘ تخم کثوث‘ قوہ ‘لک مغسول‘ تخم کاسنی‘ تخم کرمن‘ زراوند طویل‘ حب بلسان‘ خود غرقی‘ ہر ایک ساڑھے تین ماشہ گل سرخ سب کے برابر۔ کوفتہ بیختہ سہ چند شہد کے سامتھ معجون بنائیں۔

   فوائد : استسقاء کے لیے معمول ۔درد  سربارد‘ سدر دوار‘ ضعف معدہ‘ نقیح سدہ جگر ‘تحلیل اورام‘ ودبیلات۔ مانع صعودابخرہ‘ دوی ‘طنین کے لیے مفید ہے۔ خوراک تین ماشہ سے سات ماشہ تک۔$ 
   $ (۴۷) دمہ کے لیے ایک فقیرانہ نسخہ
   	یہ نسخہ مجھے میری بیاض خاص سے ملا ہے اور افسوس یہ ہے کہ نسخہ عطا فرمانے والے کا نام درج نہیں ہو سکا۔ بہر حال جو صاحب بھی ہیںخدا انہیں جزائے خیر عطا فرمائے۔
   ھوالشافی : گلقند دس تولہ ‘سفوف سنا مکی پانچ تولہ ‘مغز بادام پانچ تولہ‘ مویز منقیٰ پانچ تولہ۔ شہد خالص آدھ سیر۔ حسب ترکیب معجون بنا کر چند دن رکھ دیں۔ تاکہ تمام ادویہ باہم آمیز ہو کر نئے مرکب کی شکل اختیار کر لیں ۔کم از کم پندرہ دن تک رکھ دینا کافی ہے ۔خوراک ایک تولہ روزانہ بوقت صبح ہمراہ عرق گائو زبان وغیرہ۔
   	 اس سے براہ پاخانہ بلغم کا اخراج ہوتا رہتا ہے اور آہستہ آہستہ مرض دمہ سے نجات حاصل ہو جائے گی۔$ @ 
   @ آئل آف روز ۔روغن گل سرخ ۔عطر گلاب 
   	صفات:۔ یہ روغن گل سرخ کے تازہ پھولوں سے کشید کیا جاتا ہے۔ ہلکے زرد رنگ کا قلمی نیم منجمد مرکب‘ بوتیز خوشگوار مانند گل سرخ ذائقہ شیریں۔
   فوائد : خوشبو کے کام آتا ہے اور تیلوں کو خوشبودار کرنے کے واسطے ان میں شامل کیا جاتا ہے۔ روغن صندل کے ساتھ ملا کر بازاری عطر گلاب بنایا جاتا ہے ۔دوائوں کے ساتھ بطور بدرقہ استعمال ہوتا ہے۔
   $ (۴۸) عطر گل سرخ
   ھوالشافی : گل سرخ پہاڑی کا بدستور سہ آتشہ چہار آتشہ عرق نکالیں اور سرد مقام پر کھلے برتن میں رکھ دیں۔ آٹھ پہر کے بعد دیکھیں اس کے اوپر لطیف عطر موجود ہو گا پر مرغ سے جدا کر کے شیشی میں رکھ دیں ۔یہ خالص عطر گلاب ہے جو قلیل اقدار میں نکلتا ہے اور اس میں نہایت تیز خوشبو ہوتی ہے ۔اگر روغن صندل کی زمین سے عطر نکالیں تو یہ عام عطر گلاب ہوتا ہے۔
   فوائد : مفرح مقوی حواس ہے۔ بطور سونگھنے کے استعمال کریں۔$ 
   $ (۴۹) روز وا ٹر عرق گلاب
   ھوالشافی : یہ گلاب کے تازہ پھولوں سے بطور عرق کشید کیا جاتا ہے ۔اس کو استعمال کرنے سے پہلے اس میں دو چند آب مقطر ملا لیتے ہیں۔
   فوائد : تفریح کے لیے مستعمل ہے ۔ادویہ کی ترکیب میں داخل ہوتا ہے۔ خوراک چار تولہ سے پانچ تولہ تک۔$ 
   $ (۵۰) کو لڈ کر یم مرہم گل سرخ
   ھوالشافی : خالص عرق گلاب دو آتشہ ساڑھے تین چھٹانک ‘سفید موم سوا تولہ ‘سپر میسیٹی (ویل پھلی کے سر کی چربی) ساڑھے سات تولہ‘ روغن بادام ساڑھے چار چھٹانک ‘آئیل آف روز (عطر گلاب) آٹھ بوند‘ موم سپر میسی ٹی اور روغن بادام کو پگھلا کر کھرل میں ڈالیں اور اس میں تھوڑا تھوڑا عرق گلاب ڈال کر خوب کھرل کریں۔ پھر اس میں عطر گلاب ملائیں اور سرد ہونے تک ہلاتے رہیں۔
   فوائد : یہ چہرہ پر ملنے سے اس کو نرم اور خوشبو دار رکھتی ہے۔$ @ & 
   
   	   آٹھواں باب  
   
   & گل سرخ کے ذریعہ تیار ہونے والے
   کشتہ جات
    گل سرخ بہت سے کشتہ جات کے لیے کار آمد ہے چند تراکیب حسب ذیل ہیں۔
   $ (۵۱) صلایہ سم الفار
   ھوالشافی : سم الفار سفید‘ دانہ الائچی خورد ‘کافور‘ کات سفید‘ کھریا مٹی ہر ایک ایک تولہ۔ کوفتہ بیختہ ایک پائو گلاب کے ساتھ سحق کریں اور گولیاں بقدر جو بنائیں۔
   فوائد : آتشک اور فساد خون کے لیے مجرب ہے۔ ایک گولی ہمراہ چار تولہ گلاب بوقت صبح کھلائیں۔ اور ایک روز کا ناغہ کر کے دوسرے روز بدستور کھلائیں ۔تاکہ بائیس روز کے عرصہ میں گیارہ گولیاں صرف ہوں ۔اسی قدر ازالہ مرض کے لیے کافی ہیں ۔گولیاں بعد از ناشتہ دیں۔$ 
   $ (۵۲) صلایہ سم الفار
   ھوالشافی : سم الفار بلوری کی سالم ڈلی دو تولہ۔ خاکستر درخت کیلہ جس میں پھل نہ لگا ہو۔ خاکستر چرچتہ ہر ایک دو سیر۔ مٹی کی پختہ ہانڈی میں پہلے کیلہ کی راکھ نصف ڈالیں پھر چرچتہ کی نصف راکھ۔ اس پر سم الفار کی ڈلی رکھ کر باقی نصف راکھ چرچتہ اور کیلہ بالترتیب رکھ دیں ۔ہانڈی اتنی بڑی ہو کہ یہ چیزیں سما جائیں ۔نیچے بیر کی لکڑی کے خشک شدہ ٹکڑے جلاتے رہیں جب راکھ کے اوپر دانہ جوار کھیل جائے۔آگ جلانا بند کردیںاور چوبیس گھنٹہ کے بعد کھولیں۔سم الفار شگفتہ ہو گا اس کو آدھ سیر گلاب پہاڑی میں تھوڑا تھوڑا ڈال کر کھرل کریں ۔تاکہ عرق جذب ہو جائے ۔جب خشک ہو شیشی میں رکھ دیں اور چھ ماہ بعد استعمال کریں۔ عرق جس قدر زیادہ جذب کرایا جائے گا اور کشتہ جتنا پرانا ہو گا اسی قدر زیادہ مفید ہے۔
   فوائد : یہ کشتہ اسرار  مخفیہ میں سے ہے۔ پرانے بخار‘ فالج‘ لقوہ‘ ریاح اور ضعف باہ کے لیے اکسیر ہے ۔خوراک بقدر چوتھائی چاول طریق استعمال یہ ہے کہ پہلے کچھ حلوا یا چوری کھا کر ایک لقمہ میں دوا ڈال کر کھا لیں۔ بخار کے لیے تین روز کافی ہے ۔فالج لقوہ میں غذا کبوتر کا گوشت۔ قوت باہ کے لیے غذا میں نر چڑے کا گوشت استعمال کریں۔ اگر اس کے کھانے سے گرمی محسوس ہو تو عرق گلاب چند گھونٹ پی لیں۔$ 
   $ (۵۳) صلایہ طلاء
   ھوالشافی : گل سرخ ایک لاکھ عدد کا مکرر سہ کرد  عرق کشید کرتے جائیں ۔تاکہ تمام ایک لاکھ پھول سے سوا سیر عرق حاصل ہو۔ اس کی بو بہت ہی تیز اور تند ہو گی۔ ورق طلاء دو تولہ لے کر اس عرق کے ساتھ سنگ سماق کے کھرل میں صلایہ کرتے رہیں۔ تاکہ تمام گلاب جذب ہو جائے۔ طلاء ماند غبار ہو جائے گا شیشی میں محفوظ رکھیں۔
   فوائد : تقویت اعضائے رئیسہ و باہ۔ ارز یا د حرارت غریزی اور حفظ شباب کے لیے اکسیر ہے۔ نصف چاول سے ایک چاول تک زیادہ سے زیادہ ایک رتی تک بڑھائیں۔ سیب یا بہی یا شربت انار عرق کیوڑہ و گائو زبان کے ساتھ چالیس یوم استعمال کریں۔
   پرہیز : ترشی ‘نمکینی ‘تیز ‘چربری چیزوں اور جماع سے پرہیز لازم ہے۔$ 
   $ (۵۴) کشتہ طلاء خاص
   	 سونے کو کشتہ بنانے کی ترکیبیں تو صد ہا ہیں اور ہزاروں حکیم اور سنیاسی اور بیسیوں دوا خانے اپنے طور پر بناتے ہیں ۔مگر یہ کشتہ ان میں ایک امتیازی حیثیت رکھتا ہے ۔بڑے بڑے دوا خانہ اس کو بنا کر گراں داموں میں رئیسوں اور نوابوں کو دیتے ہیں۔
   ھوالشافی : برادہ سونا (سوہان کردہ) پانچ تولہ۔ عرق گلاب سہ آتشہ ایک سیر بذریعہ کھرل جذب کر کے اور ٹکیہ بنا کر دو مٹی کے سکوراں میں بند کر کے پچیس سیر اپلوں میںپھونک دیں اور یہ عمل پورے پندرہ بار کریں گو یا پندرہ سیر عرق گلاب سہہ آتشہ جذب کرا دیں بس بے نظیر کشتہ سونا تیار ہے ۔جس کے سامنے بڑی بڑی یاقوتیاں ہیچ ہیں ۔یہ نسخہ بدن کے ہر کمزور عضو کو بفضلہ تعالی طاقت دیتا ہے اور ایک سوکھا سڑا مریض دنوں میں توانائی حاصل کر لیتا ہے سوکھی سڑی گالیں پھول کی پتی کی طرح دمکنے لگتی ہیں۔ اجمل اعظمؒ  کے معمولات خاص میں سے تھا۔ خاص طور پر دق سل کے مرضوں کے لیے آب حیات ہے۔
   خوراک : نصف چاول سے ایک چاول تک مکھن یا بالائی میں مناسب خمیرہ میں بوقت صبح دیا کریں ’’المسیح دہلی‘‘۱۹۲۴ء۔$ 
   $ (۵۵) سونے کا ا یک اور اکسیر الاثر کشتہ
   ھوالشافی : سونا تیزابی دو تولہ اسے پہلے عرق گلاب سادہ میں تر کر کے کم از کم سات بار دھو لیں۔ تاکہ اس کی تیزابیت بالکل نکل جائے۔ پھر پختہ ناگھسنے والے کھرل میں ڈال کر عرق گلاب بہاری (موسمی) گیارہ آتشہ جو گیارہ بار مکررسہ کرو کشید کر کے گیارہ مرتبہ کشید کیا گیا ہو ڈال ڈال کر کھرل کرتے جائیں ۔یہاں تک کہ ایک بوتل عرق کی بذریعہ کھرل جذب کر دی جائے۔ اب اس کی کم از کم چار ٹکیاں بنا کر سایہ میں سوکھا لیں اور پھر مٹی کی کوزہ میں بند اور ہلکی گل حکمت کر کے صرف ایک سیر اپلوں کی آگ دیے دیں مگر اپلے خالص جنگلی ہونے چاہیے ۔بس اکسیر الاثر کشتہ تیار ہے۔
   خوراک : بقدر دانہ باجرہ مکھن میں لپیٹ کر کھلائیں ۔صاحب نسخہ نے اسے آخری حد تک مقوی کشتہ بتایا ہے۔ مگر میں نے تا حال اسے نہیں بنایا۔$ 
   $ (۵۶) کشتہ مرجان طلائی
   	دل و دماغ کو تقویت دینے اور ضعف اعصاب کو دور کرنے میں ایک موثر کشتہ ہے اور سب سے بڑی خوبی یہ ہے کہ بنانے میں زیادہ مشکل نہیں ہے۔
   ھوالشافی : شاخ مرجان مصفی جس کی ترکیب صلایہ مرجان نقرئی میں اسی کتاب میں لکھ دی گئی ہے۔ پانچ تولہ ورق طلاء ‘ماچورہ ورق طلاء ایک تولہ پختہ کھرل میں ڈال کر عر ق گلاب سہ آتشہ میں ایک ہفتہ کھرل کر کے یوں ہی رکھ لیں۔ تو صلایہ مرجان طلائی اور اس کی ماشہ ماشہ کی ٹکیاں بنا کر اور گل سرخ کے دس تولہ نغدہ میں بند و گل حکمت کر کے دس سیر آگ دینے سے کشتہ مرجان طلائی تیار ہو گا۔ اس کو نکال کر کم از کم پانچ سے چھ گھنٹہ کھرل کر کے رکھ لیں۔
   ترکیب استعمال : خوراک ایک چاول سے دو چاول مکھن یا خمیرہ گائو زبان میں۔
   فوائد : ضعف دماغ و  ضعف اعضائہ رئیسہ۔ نسیان و ہم جنون کے پریشان خیالی کے لیے مفید ہے۔$ 
   $ (۵۷) کشتہ ہیرا مرکب
   	جو کہ ضعف باہ اور ذیابیطس کے لیے اکسیر کا درجہ رکھتا ہے۔ اگرچہ میں نے خود اس نسخہ کو تیار نہیں کیا مگر میرے محترم عزیز حکیم قاری حنیف اللہ نے تیار کیا ہے اور میں نے ان کے پاس تیار شدہ دیکھا ہے۔
   ھوالشافی : کشتہ سونا ایک تولہ۔ کشتہ سیسہ چھ ماشہ ۔کشتہ الماس ایک رتی ہر سہ کو ملا کر عرق گلاب سہ آتشہ میں دن بھر (چھ گھنٹہ) کھرل کر کے ٹکیہ بنائیں اور دو خورد پیالوں میں بند اور گل حکمت کر کے ایک سیر اپلوں کی آگ دیں۔ علیٰ ہذا پوری ایک سو ایک آگ دیں۔
   ترکیب استعمال : خوراک خشخاش ہمراہ مکھن پیاس لگنے پر دہی اور مکھن پلاتے رہیں (صدریہ)۔$ 
   $ (۵۸) کشتہ الماس
   پھول کی پتی سے کٹ سکتا ہے ہیرے کا جگر
   
   مرد ناداں پر کلام نرم و نازک بے اثر
   (اقبالؒ)
   	 یہ شعر آپ نے بار بار پڑھا یا سنا ہو گا مگر تاحال آپ نے اس کا مفہوم یہی سمجھا ہو گا کہ پھول کی نازک پتی سے ہیرے کا جگر کاٹ دینا جس طرح ناممکن ہے۔ مردنادان پر نرم و نازک کلام کا اثر ہونا اس سے بھی زیادہ محال ہے۔ لیکن شاید آپ کو یہ معلوم نہیں ہو گا کہ دراصل یہ ایک سنیاسیانہ راز کو افشاء کیا ہے اور ایک طرح سے ایک مخفی حقیقت کو برسر عام لایا گیا ہے۔ دراصل یہ خیال علامہ اقبال مرحوم نے بھرتری ہری سے لیا ہے اور اسی لیے بانگ درا میں ساتھ بھر تری کے نام کا حوالہ بھی موجود ہے ۔اور بھر تری ہری ایک اونچے درجہ کے سادھو تھے ۔بہر حال ہم ذیل میں اس حقیقت سے پردہ اٹھاتے ہیں ۔ہم اس وقت اس موقعہ پر اس قبیل کے دو نسخے پیش کرتے ہیں پہلے آپ اس چیز کو ذہن میں رکھئے کہ جو بات یا جواہرات میں سے سب سے زیادہ سخت ہریا ہوتا ہے۔ جس کے متعلق یہ مشہور ہے کہ اگر اصلی اور خالص ہیرے کے دانہ کو لے کرلو ہے کے بڑے ٹکڑے پر رکھ کر لوہے کاودان (ہتھوڑا) مار کر اسے توڑنا چاہیں تو اس میں کامیابی نہیں ہو گی ۔بلکہ الماس ریزہ لوہے کے ٹکڑے میں یا ہتھوڑے میں دھنس جائے گا۔ مگر ٹوٹے گا نہیں لیکن عجیب بات یہ ہے کہ گل سرخ کی نرم و نازک پنگھڑی اس کے جگر میں گھس کر اسے کشتہ بنا دے گی۔ یہ قدرت کی نیرنگیاں ہیں۔ ہاتھی جیسے قد آور حیوان کو وہ چیونٹی جیسی حقیر چیز سے مردا دیتا ہے۔ بہر کیف ہر دو نسخے حاضر ہیں۔$ 
   $ (۵۹) نسخہ نمبر ۱
   	 عطیہ جناب حکیم سید منظور حسین صاحب سیاح۔
   	 یہ نسخہ مجھے میرے عزیز محترم سید صاحب موصوف نے معمول مطب بنانے کو عطا فرمایا تھا جو میں قارئین کی خدمت میں پیش کرتا ہوں۔ آپ نے یقین دلایا کہ خوراکی طور پر جو صفات کشتہ الماس میں پائے جاتے ہیں وہ تمام کے تمام اس کشتہ میں پائے جاتے ہیں۔$ 
   $ (۶۰) کشتہ طلاء نقرئی مرکب
   	 یہ نسخہ مجھے میرے محترم دوست مہر نور احمد سیال سے حاصل ہوا تھا اور ایسے موسم میں ملا تھا جبکہ گل سرخ بہاری کا موسم بس جا ہی رہا تھا۔ نسخہ کی تعریف کچھ اس انداز سے فرمائی کہ میں نے اس موسم میں تیار کرنے کی ٹھان لی۔ ان دنوں میں گل سرخ ہمارے اپنے باغیچے میں تو اتنے کہاں سے ہمدست ہو سکتے تھے۔ ملتان ایسے شہر میں بھی پوری مقدار میں میسر نہ آسکے تو پھر برخوردار حکیم امام الدین صاحب کو شجاع آباد کے علاقہ میں اس عزم سے روانہ کیا کہ جہاں سے بھی اور جس قیمت پر مل سکیں لے کر واپس آنا ۔چنانچہ بھاگم بھاگ کے بعد ضرورت کے قریب مل گئے اور کشتہ بنانے کی ضد پوری کر ہی لی۔ کشتہ بنانے کے بعد اس کی لطافت اور دلنواز رنگت نے ساری محنت بھلا دی ۔بہر حال نسخہ موصوفہ حاضر خدمت ہے۔
   ھوالشافی :  برادہ سونا باریک ریتی سے کیا ہوا یا تیزابی تین ماشہ‘ برادہ چاندی چھ ماشہ سیماب مصفی (پارہ صاف کیا ہوا) تینوں ادویات کو پختہ کھرل میں ڈال کر ایک یوم خشک حالت میں ہی خوب کھرل کریں اور دوسرے روز گل سرخ موسم کی پتیوں کا نکالا ہوا پانی اتنا ڈال کر کہ وہ ہر سہ دوائیں خوب تر ہو جائیں زور دار ہاتھوں سے کھرل کرتے رہیں ۔اور اس طرح کم از کم ایک سیر پانی بذریعہ کھرل اچھی طرح جذب کر دیں بعد ازاں ٹکیہ بنا کر چینی کی پلیٹ میں ایک کورا کاغذ رکھ کر یہ ٹکیہ رکھ دیں اور اسے سایہ میں خشک کریں۔ (تیز دھورپ میں خشک کرنے سے پارہ کا کچھ حصہ فرار ہو جانے کا خطرہ ہوتا ہے)ازاں بعد مٹی کی کلیہ میں اچھی طرح بند کر کے ہلکی کپروٹی کریں اور خشک ہونے کے بعد پھر ایک ململ کی دھجی سے گلپشن کریں۔ اسی طرح تین بار عمل کر کے خوب خشک کر لیں اور پھر پانچ چھ سیر اپلوں کی آگ ہوا سے محفوظ جگہ دے دیں ۔اور سرد ہونے پر نکال لیں اگر رنگ سرخی مائل ہو تو بہتر ورنہ سیاہ ہونے کی صورت میں۔ پھر عرق گلاب سہ آتشہ میں دن بھر کھرل کر کے ٹکیہ بنا کر پھر اسی طرح آگ دیں۔ بس کشتہ مرکب تیار ہے۔
   ترکیب استعمال : خوراک دو چاول سے چار چاول تک مکھن میں کھلائیں۔
   فوائد : ہر قسم کی نقاہت اور کمزوری مثلاً کسی بھی بیماری سے پیدا ہونے والی کمزوری‘ دل‘ دماغ ‘جگر اور جنسی قوت کے لیے بہترین دوا ہے۔
   	میں نے ابھی تک ایک ہی بار تیار کیا ہے اور عجیب بات یہ ہے کہ اس کا پیشتر جناب حکیم سید منظور حسین سیاح نے ہی بار بار طلب کر کے ختم کر دیا۔ اس لیے زیادہ سماعی طور پر مفید ہونے کا یقین کرتا ہوں۔
   	آپ حضرات میں سے جو صاحب بنانا چاہیں بصدق شوق تیار فرما سکتے ہیں۔ مگر کھرل پختہ ہونی چایہے ایسا نہ ہو کہ پتھر گھس کر شامل ہو جائے۔$ 
   $ (۶۱) کشتہ الماس
   ھوالشافی : الماس ریزے جو کہ دو۔ دو چاول سے زائد نہ ہوں تین رتی لے کر انہیں کم از کم چوبیس گھنٹہ تیزاب فاروقی جرمنی میں رکھ چھوڑیں ۔اور پھر نکال کر ایک ٹکڑا ابرک پر رکھ کر کونپلوں کے دہکتے ہوئے انگاروں پر رکھیں اور جب وہ الماس کے دانے لال سرخ ہو جائیں تو انہیں عطر گلاب قسم اول تین ماشہ کے اندر بجھائو دے دیں ۔پھر ایک فولادی چمٹی سے ہیرے کے دانوں کو نکال کر پھر ابرک کے ٹکڑے پر رکھ کر لال انگارہ کریں اور بدستور سابق عطر گلاب میں بجھائیں۔ جب عطر مذکور کم ہو جائے تو اس میں تین ماشہ عطر اور ڈال دیں۔ تاکہ وہ دانے ہر مرتبہ عطر میں ڈوب جائیں ۔اسی طرح اس وقت تک یہ عمل جاری رکھیں کہ دانوں میں خستگی آجائے۔
   	اس کے بعد گل سرخ تازہ فصلی کے پانچ تولہ نغدہ میں بند کر کے اس پر یکے بعد دیگرے تین گلپٹیاں مضبوط کی کریں ۔اور پھر خشک کر کے پانچ سیر کوئلوں کی آگ میں پھونک دیں ۔بفضلہ تعالیٰ یہ کنٹیاں قابل تسحیق (پیک) ہو جائیں گی ۔اب اس کو سنگ سماق کے کھرل میں ڈال کر تمام دن آب گل سرخ یا عرق گلاب پنج آتشہ میں کھرل کر کے اور چھوٹی سی ٹکیہ بنا کر دو سیر اپلوں میں پھونک دیں۔ اور پھر خورد بین سے دیکھیں کہ اگر کوئی ذرہ چمکتا ہوا نظر آئے تو ایک روز پھر آب گل سرخ پنج آتشہ میں کھرل کر کے پھر بدستور آگ دے دیں ۔بس لاجواب کشتہ اللہ تعالی کی عنایت سے تیار ہو گیا۔
   	اس کی خوراک 1خشخاش کا چوتھا حصہ سے زیادہ نہیں ہونی چاہیے ۔اور سخت سردی کے موسم میں ہرمہینہ ایک خوراک کل تین خوراک ۔مکھن‘ گھی ‘دودھ وافر کھلائیں۔
   آپ کی آسانی کے لیے ایک نکتہ
   	کشتہ کو پہلی آگ دے کر پیسک کریں اور پھر اس تین رتی کشتہ میں ایک تولہ برادہ طلاء یا نقرہ شامل کر کے تمام روز آب گل سرخ میں کھرل کریں ۔اور بدستور آگ دیں اور اسی طرح کم از کم پانچ آگ دے لیں تو پھر کئی قسم کے نقصانات سے بچ جائیں گے۔ اور کشتہ ہیرا مرکب طلاء یا مرکب نقرہ تیار ہو جائے گا۔
   	 پھر آپ ایک رتی یہ دوا لے کر انگوروں کی کھانڈ چھ ماشہ میں ملا کر خوب کھرل کر کے رکھیں اور اس کی کل چوبیس خوراک بنالیں اور کام میں لائیں۔$ 
   $ (۶۲) کشتہ طلاء
   ھوالشافی : اشرفی سکہ کہنہ جس کا سونا خالص ہوتا ہے مکان محفوظ میں سوہان کریں اور سنگ سماق کے کھرل میں آدھ پائو عرق گلاب سہ آتشہ کے ہمراہ تھوڑا تھوڑا ڈال کرسحق کرتے رہیں۔ جب سب عرق جذب ہو جائے اس کی ٹکیہ بنا کر دو سکوروں میں خفیف گل حکمت کریں ۔اور سات سیر اوپلوں کے درمیان مکان محفوظ میں آگ دیں۔ اسی طرح پندرہ دفعہ کھرل اور آنچ دینے سے عمدہ کشتہ تیار ہو جائے گا پیس کر رکھ دیں۔
   فوائد : قوت باہ‘ اشتہاء اور تقویت اعضائے رئیسہ کے لیے نہایت مجرب ہے۔ تقویت معدہ کے واسطے تباشیر‘ ست گلو ‘دانہ الائچی خورد اور مصطگی کے ہمراہ کھلائیں۔ تقویت قلب کے واسطے مربہ سیب یا مربہ بہی یا شربت انار شیریں کے ساتھ استعمال کریں۔ خوراک ڈیڑھ رتی سے ایک رتی تک۔$ 
   $ (۶۳) کشتہ طلاء
   ھوالشافی : تقریبا ًسوا لاکھ گل گلاب پہاڑی اصلی عمدہ لے کر بطریق معمول عرق نکالیں پھر اس عرق میں اور تازہ پھول ڈال کر مکر سہ کرر عرق نکالیں تاکہ آخری عرق کا وزن دو سیر پختہ رہ جائے یہ بہت تیز ہو گا اور اس سے عطر گلاب کی بو آئے گی۔ پھر ایک تولہ ورق طلاء لے کر آدھ پائو عرق تھوڑا تھوڑا ڈال کر کھرل کریں۔ جب عرق جذب ہو جائے اس کی ٹکیہ بنالیں اور مٹی کے دو آب نادیدہ پیالوں میں رکھ کر اچھی طرح بند کر کے گل حکمت کریں اور گڑھے میں بیس سیر اپلوں کی آگ دیں سرد ہونے پر نکال کر اسی طرح دو آنچیں اور دیں چوتھی مرتبہ ڈیڑھ چھٹانک عرق میں کھرل کر کے پندرہ سیر اپلوں کی آگ دیں۔ اسی طرح تین آنچیں دیں ساتویں بار ایک چھٹانک عرق میں کھرل کر کے دس سیر کی آگ دیں اسی طرح تین مرتبہ کریں۔ دسویں دفعہ نصف چھٹانک عرق سے کھرل کریں اور پانچ سیر اپلوں کی آگ دیں یہ عمل گیارہ مرتبہ کریں۔ اس طرح ایک سیر پندرہ تولہ عرق صرف ہو گا اور بیس آنچیں پوری ہوں گی۔ پھر دو تولہ عرق سے کھرل کر کے ڈھائی سیر اپلوں کی آگ دیں ۔اس طرح تیس آنچیں دیں کل باون آنچوں میں تمام عرق صرف ہو جائے گا ۔پھر گائو زبان‘ گل گائو زبان ‘گل نیلو فر گل کیوڑہ‘ برادہ صندل سفید ‘برادہ صندل سرخ‘ تباشیرگلوئے شگوفہ لیموں‘ جددار خطائی‘ گل گوڑھل سب بارہ ادویہ ہر ایک بیس تولہ لے کر بدستور بالا عرق گلاب ملا کر بار بار عرق نکالیں۔ تاکہ سوا سیر عرق رہ جائے پھر یہ عرق ڈھائی تولہ بذریعہ کھرل جذب کر کے ڈھائی سیر اپلوں کی آگ دیتے جائیں تاکہ ایک سوایک آنچ پوری ہو جائے۔ لاجواب کشتہ تیار ہو جائے گا۔
   فوائد : مقوی حواس ظاہری و باطنی ‘جمیع اوصاف اعلیٰ درجہ کا کامل کشتہ ہے۔ خوراک ایک چاول ہمراہ بدرقہ مناسبہ ہر ایک مرض پر برتیں جادو کا اثر دیکھیں گے۔ دق اور سل تک کے لیے اکسیر ہے۔ ایک دفعہ محنت کر کے بنالیں مستغنی کر دے گا۔ اس میں اگر مندرجہ ذیل ادویہ ملا لیں تو صرف امراض قلب کے لیے کار آمد اور لاجواب ہے اس وقت اسے اکسیر القلب کہنا بیجا نہ ہو گا ۔اصلی زعفران ‘کشتہ مرجان ‘کشتہ مروارید‘ الائچی سفید ‘کشتہ عقیق زہر مہرہ خطائی ‘مشک خالص ‘عنبر اشہب‘ کشتہ سنگ یشب ‘کشتہ نقرہ ہر ایک ایک تولہ کشتہ طلاء بہ ترکیب بالا چھ ماشہ خوب باریک پیس لیں۔
   خوراک : ایک رتی فاحفظہ (اسرار الاطباء)۔$ 
   $ (۶۴) کشتہ طلاء
   ھوالشافی : برادہ طلاء خالص ‘آب گل سرخ پہاڑی یا عرق گلاب دو آتشہ‘ آب بیخ گل عباسی‘ آب بیخ گل کلیال‘آب پوست نیم‘ آب برگ تلسی ہر ایک دس تولہ ترتیب وار کھرل کر کے غلولہ بنا کر کوزہ گلی میں گل حکمت کر کے ہوا سے محفوظ گڑھے میں بارہ سیر اپلوں کی عین وسط میں رکھ کر آگ دیں ۔کشتہ ہو گا۔
   فوائد : مقوی اعضائے رئیسہ و معدہ و اعصاب و حرارت غریزی اور ممسک ہے۔ دودھ ہضم کرتا ہے۔ چہرہ کو رونق دیتا اور دل و دماغ جگر گردہ مثانہ کی تمام بیماریوں میں مفید ہے۔ اسے کیمیائے بدن کہتے ہیں۔ خوراک ایک چاول سے دو چاول تک ہمراہ ادویہ مناسبہ۔$ 
   $ (۶۵) کشتہ طلاء
   ھوالشافی : برادہ یا ورق طلاء‘ سنگ یشب ہر ایک ایک تولہ دونوں کو سنگ سماق کے کھرل میں شیرہ گلاب سے چہار پہر متواتر کھرل کر کے ٹکیہ بنالیں ۔اور کوزہ میں بند کر کے پانچ سیر جنگلی اپلوں کی آگ دیں۔ اسی طرح کم از کم سولہ مرتبہ کھرل کریں اور آگ دیں۔ برنگ گل سرخ کشتہ ہو گا۔
   فوائد : مقوی اعضائے رئیسہ و باہ ‘دافع سل و دق ‘اسہال و کھانسی و ضیق النفس ہے۔ حرارت غریزی کو بڑھاتا ہے۔ منی کو پیدا کرتا اور گاڑھا بناتا ہے خوراک بقدر ایک جو مکھن میں یا ہمراہ ادویہ مناسبہ استعمال کریں۔$ 
   $ (۶۶) صلایہ طلاء
   ھوالشافی : سونا خالص ایک تولہ‘ سیسہ دو ماشہ دونوں کو گلا کر کوٹ لیں اور سنگ سماق کے کھرل میں بارہ پہر عرق گلاب سے کھرل کر کے رکھ دیں۔
   فوائد : امراض سوداویہ ‘مالیخولیا ‘خفقان ‘تقویت اعضائے رئیسہ کے لیے بار ہا کا معمول اور مجرب ہے۔ خوراک ایک رتی سے تین رتی تک۔$ 
   $ (۶۷) صلایہ نقرہ
   	نسخہ :۔چاندی ایک تولہ‘ سیسہ قلعی ہر ایک دو ماشہ سب کو گلا کر سرد کریں اور کوٹ لیں ۔پھر اس سفوف کو سنگ سماق کے کھرل میں عرق گلاب کے ساتھ بارہ پہر سحق کر کے خشک کر لیں اور شیشی میں رکھ دیں۔
   فوائد : تقویت اعضائے رئیسہ اور دیگر امراض کے لیے معمول اور مجرب ہے۔ ایک رتی سے دو رتی تک یا زیادہ سے زیادہ چار رتی ۔تک موسم گرما میں گرم مزاج آدمی کو طباشیر ‘دانہ الائچی خورد اور قدرے کافور کے ساتھ۔ موسم سرما میں اور مرعوب المزاج کو ہمراہ قرنفل‘ جوز بوا کھلائیں۔$ 
   $ (۶۸) صلایہ نقرہ
   ھوالشافی : ورق نقرہ‘ تباشیر‘ ست گلو‘ دانہ الائچی خورد‘ زہر مہرہ خطائی ہر ایک ایک تولہ ۔عرق گلاب دو آتشہ کے ساتھ چار پہر کھرل کریں ۔جب خشک ہو شیشی میں رکھ دیں۔
   فوائد : ضعف دل‘ ضعف جگر ‘جریان تپ ہر قسم کے لیے بقدر ایک رتی مسکہ یا ادویہ مناسبہ کے ساتھ کھلائیں۔$ 
   $ (۶۹) شگفت نقرہ
   ھوالشافی : برادہ چاندی ایک تولہ کو شیرہ گلاب میں تین پہر کھرل کر کے قرص بنائیں ۔ایک چھٹانک گل گلاب کے نقدہ میں رکھ کر دھاگے لپیٹ دیں ۔اور گڑھے میں گجپٹ کی آگ دیں۔ غالباً ایک آنچ میں ورنہ دوسری تیسری دفعہ کے عمل سے کشتہ ہو گا۔
   فوائد : خفقان‘ دمہ‘ مالیخولیا‘ وسواس کو دفع کرتا ہے۔ مقوی اعضائے رئیسہ و بدن ہے۔ خوراک ایک رتی۔$ 
   $ (۷۰) کشتہ سنگ یشب
   ھوالشافی : سنگ یشب چار تولہ کو آگ میں گرم کر کے عرق گلاب سہ آتشہ میں اکیس دفعہ بجھا دیں ۔تین بار کے بعد عرق بدل دیا کریں ۔پھر ایک بوتل گلاب میں کھرل کر کے ٹکیہ بنائیں۔ جب خشک ہو برگ گائو زبان ایک پائو کے نقدہ میں بند کر کے گل حکمت کریں اور بیس سیر اوپلوں کی آگ دیں ۔کشتہ ہو گا اس کو ایک پائو گلاب سے کھرل کر کے رکھ دیں۔
   فوائد : ضعف قلب اور خفقان کے لیے مفید ہے۔ خوراک دو رتی سے چار رتی تک ہمراہ خمیرہ گائو زبان استعمال کریں۔$ 
   $ (۷۱) کشتہ عقیق
   ھوالشافی : عقیق سرخ ایک تولہ‘ سنگ جراحت ورقیہ چھ ماشہ‘ سنگ یشب تین ماشہ سب ادویہ کو گلاب سہ آتشہ سے تین دن کھرل کر کے بیس پچیس سیر اپلوں کی آگ دیں۔ پھر شیرہ گائو زبان سے کھرل کر کے قرص بنائیں اور بدستور آگ دیں۔ تیسری دفعہ شیرہ کلتھی سے سحق کر کے آگ دیں۔ عمدہ کشتہ ہو گا۔
   فوائد : مقوی اعضائے رئیسہ و گردہ ہے۔ گردہ اور مثانہ کی پتھری کو توڑ کر بہا دیتا ہے۔ خوراک ایک رتی تک۔$ 
   $ (۷۲) کشتہ مروارید
   ھوالشافی : مروارید ناسفتہ ایک تولہ‘ سنگ یشب چھ ماشہ‘ سنگ جراحت پانچ ماشہ‘ مرجان چار ماشہ‘ عقیق تین ماشہ‘ یاقوت تین ماشہ‘ ورق طلاء ایک ماشہ‘ زہر مہرہ خطائی نصف ماشہ۔ سب ادویہ کو ایک سیر عرق گلاب‘ عرق کیوڑہ‘ عرق گائو زبان‘ عرق بید مشک‘ شراب برانڈی میں کھرل کر کے خشک کر لیں اور قرص بنا کر گلاب ایک پائو نغدہ میں گل حکمت کر کے پانچ سیر اوپلوں سے آگ دیں۔ کشتہ تیار ہو گا۔
   فوائد : ضعف قلب‘ خفقان اور ارحیض‘ پرسوت‘ اسہال‘ ذوبانی‘ سل دوق‘ نفث الدم کے لیے مجرب معمول ہے۔ خوراک نصف رتی سے ایک رتی تک مربہ سیب بہی یا آملہ کے ساتھ کھا کر اوپر سے شربت صندل تین تولہ عرق گائو زبان دس تولہ ملا کر نوش کریں۔$ 
   
   دل کی کمزوری اور دماغ کی کمزوری کے لیے لاجواب دوا
   @ صلایہ مرجان نقرئی
   	بنائیے اور گرمی کے موسم میں استعمال کر کے بدن میں چستی و توانائی اور دل و دماغ میں فرحت و بشاشت پیدا کر لیجئے۔
   $ (۷۳) ھوالشافی : شاخ مرجان عمدہ پانچ تولہ‘ ورق نقرہ ایک سو بیس عدد (متوسط) عرق گلاب پانچ آتشہ۔ ایک بوتل۔
   	ترکیب ساخت :-شاخ مرجان کو پہلے ہاون دستہ میں باریک کوٹ کر پختہ کھرل میں ڈال کر پیسیں اور تھوڑا تھوڑا عرق گلاب ڈال کر پیستے رہیں۔ متواتر چھ گھنٹے پیسنے کے بعد ایک ایک ورق ملاتے جائیں اور پھر پورا ایک ہفتہ تک ذرہ ذرہ عرق ڈال کر زور دار ہاتھوں سے پیستے رہیں۔ اور بالکل خشک ہونے پر شیشی میں حفاظت سے رکھیں۔ خوراک صرف ایک رتی مکھن یا خمیرہ گاو زبان عنبری وغیرہ میں۔ فی الواقع مقوی قلب و دماغ ہے اور ایسے ضعف باہ کے مریضوں کے لیے جن کو بوجہ کثرت جماع فعل جماع میں بہت کم لذت حاصل ہوتی ہو یا انتشار کامل نہ ہوتا ہو مفید شے ہے۔ علاوہ ازیں دل ڈوبنا گھبراہٹ وغیرہ کے لیے بہترین دوا ہے۔$ 
   $ (۷۴) ترکیب عرق گلاب پنج آتشہ
   	 گل سرخ کی تازہ پتیاں پانچ سیر لے کر اس کے پانچ حصہ کر لیں۔ اور پہلے ایک حصہ لے کر اس میں آٹھ سیر پانی ڈال کر رات بھر بھگو رکھیں اور صبح بذریعہ انبیق آٹھ بوتل عرق کشید کر لیں۔ پھر اس میں دوسرا حصہ گل سرخ ملا کر اس قدر پانی ملائیں کہ وہ پھر آٹھ سیر ہو جائے۔ اسی طرح ہر بار نئے پھول ملاتے اور عرق کی کمی پوری کرتے جائیں۔ یہاں تک کہ پانچویں مرتبہ آٹھ بوتل عرق برآمد ہو جائے۔ یہ عرق کافی تیز اور خوشبو دار ہو گا۔$ 
    ضعف دل و دماغ‘ جگر‘ باہ‘ معدہ‘ امعاء وغیرہ کے لیے اکسیر دوا
   $ (۷۵) کشتہ جواہرات
   	 زمرد‘ یاقوت‘ یشب‘ طلاء‘ مروارید وغیرہ گراں بہا ادویات کا مرکب۔
   	 یہ نسخہ مجھے میرے محترم دوست علامہ حکیم محمد عالم صاحب مرحوم سند و تمغہ یافتہ طبیہ کالج دہلی نے عطا فرمایا تھا۔ بلکہ تیار شدہ کشتہ بھی عطا کیا تھا۔ صاحب نسخہ کی طبی قابلیت کے متعلق اتنا لکھ دینا کافی معلوم ہوتا ہے کہ جناب آفتاب حکمت حکیم کبیر الدین صاحب دہلوی کو بھی آپ کے تلامذہ سے ہونے کا شرف حاصل ہے۔ ایک فاضل طبیب ہونے کے علاوہ حد درجہ کے خدا ترس متقی اور عالم دین بھی تھے۔ کلام میں مطلق مبالغہ نہ فرماتے تھے۔ حتیٰ کہ آپ نے دواخانہ کی فہرست شائع کی تو وہ بھی قطعی مبالغہ سے پاک تھی۔ ایسی تحریروں اور محرروں کی قدر بجز اللہ کے اور کون کرتا ہے؟   اللھم اغفر لہ آمین
   ھوالشافی : مرجان ایک تولہ‘ زمرد سبز تین ماشہ‘ یاقوت اعلیٰ تین ماشہ‘ یشب سبز تین ماشہ‘ عقیق سرخ تین ماشہ‘ مروارید تین ماشہ‘ ورق طلاء تین ماشہ‘ ورق نقرہ تین ماشہ۔
   ترکیب ساخت :  تمام ادویات کو پختہ نہ گھسنے والے کھرل میں ڈال کر کھرل کریں اور گل سرخ بہاری کا تازہ پانی نکال کر ڈالتے اور زور دار ہاتھوں سے کھرل کراتے جائیں۔ یہاں تک کہ بارہ گھنٹہ لگاتار کھرل ہو جائے۔ بعدہ پانچ تولہ گل سرخ تازہ کے نغدہ میں بند کر کے گل حکمت کریں اور پچیس سیر اوپلوں کی آگ دیں۔ بس کشتہ جواہرات تیار ہو گا نکال کر پھر کھرل میں ڈالیں اور چھ گھنٹہ روح گلاب یا روح کیوڑہ میں کھرل کر کے کسی شیشی کے اندر سنبھال رکھیں۔
   ترکیب استعمال : خوراک ایک چاول خمیرہ گائو زبان عنبری یا مکھن گائے میں کھلایا کریں۔
   فوائد : تمام اعضاء کی کمزوریوں کو دور کرنے کے لیے بفضلہ اکسیر بے نظیر ہے۔ باوجود آسانی سے تیار ہو جانے کے جواہر مہرہ کے قائم مقام ہے۔ سل و دق کے مریضوں کے لیے آب حیات ہے۔ مرتے ہوئے انسان کے منہ میں دو چاول ڈال دو فوراً باتیں کرنے لگے گا۔ خفقان کی بہترین دوا ہے۔ جن لوگوں کو ضعف باہ بوجہ اعضائے رئیسہ کے ہو ان کے لیے تو بس ایک ہی چیز ہے۔ مفرحات اور یاقوتیوں کی روح ہے۔ بنائیں اور آزمائیں کسی طبیب کا صندوقچہ اس نسخہ سے خالی نہیں رہنا چاہیے۔
   نوٹ : اگر گل سرخ تازہ میسر نہ آسکتے ہوں تو روح گلاب میں کھرل کر کے گل سرخ خشک کو روح گلاب میں کھرل کر کے نغدہ بنا کر کام لیا جا سکتا ہے۔$ @ 
   مستوسط الحال و غربا حضرات کے لیے نادر تحفہ
   @ صلایہ زمرد سادہ
   $ (۷۶) زمرد سبز کا ٹکڑا یا کڑ زمرد عمدہ دو تولہ لے کر ہاون دستہ میں کوٹ لیں اور باریک ہونے پر پختہ اور عمدہ نہ گھنسے والے کھرل میں ڈال کر پیسیں۔ اور کھرل کرنے کے دوران میں اتنا عرق گلاب سہ آتشہ یا پنج آتشہ ڈالتے جائیں جس سے دوا بخوبی تر رہے اور بہ آسانی پستی رہے۔ حتیٰ کہ کم از کم آٹھ روز اور زیادہ سے زیادذہ ایک ماہ کھرل کر کے دوا کو خشک کر کے اور خشک کو بھی ایک دو گھنٹہ کھرل کے صاف مصفی شیشی میں ڈال رکھیں۔
   ترکیب استعمال : خوراک ایک رتی مناسب مربہ یا خمیرہ میں دیا کریں۔
   فوائد : اس صلایہ کے فوائد بے شمار ہیں جو کہ مختصراً درج ہیں۔ بفضلہ دل کو فرحت بخشتا ہے غم دور کرتا ہے۔ خصوصاً ایسے لوگوں کے لیے جن کا خواہ مخواہ دل پریشان اور مغموم رہتا ہو یہ دواً بہت فائدہ مند ہے۔ جنون اور مرگی کو بہت سود مند ہے۔ دل معدہ جگر کو تقویت دیتا ہے۔ منہ کے راستے خون آنا خون دست پیشاب کی رکاوٹ کو نافع ہے۔ پتھری کو توڑ پھوڑ کر نکال دینے میں نافع ہے۔ اگر کسی زہر دار جانور کے کاٹنے سے بدن میں زہر کا اثر ہو اس کے لیے مفید ہے۔ اندرونی زخموں کے لیے نہایت مفید ہے۔ غرض یہ کہ ایک ہمہ صفات موصوف دوا ہے۔$ @ 
   امیروں اور رئیسوں کے لیے ایک نادرہ روز گار تحفہ
   @ کشتہ یاقوت طلائی مرواریدی
   (دل و دماغ جگر اور باہ کی کمزوری کے لیے بہترین تریاق)
   $ (۷۷)  یا قوت جواہرات میں ہیرے سے دوسرے نمبر میں شمار ہوتا ہے۔ اور بہت سے رنگوں میں پایا جاتا ہے۔ مگر سب سے بہتر سرخ رنگ قند ہاری انار کے دانوں کے ہمرنگ شعاع دار ہوتا ہے۔ اس کو کشتہ بنانے کی ایک آسان اور مفید ترکیب ذیل میں عرض کی جاتی ہے۔
   ھوالشافی : یاقوت سرخ چھ ماشہ‘ بیخ مرجان‘ شاخ مرجان ہر ایک تین ماشہ۔ مروارید خالص‘ ورق طلاء ہر ایک ڈیڑھ ماشہ۔ سب کو عمدہ نہ گھنسے والے کھرل میں ڈال کر کھرل کریں اور باریک ہونے پر عرق گلاب بڑھیا پانچ آتشہ خود کشید کردہ (جس کی ترکیب تیاری کشتہ مرجان کے ضمن میں گزر چکی ہے) ڈال کر زور دار ہاتھوں سے پیستے رہیں۔ یہاں تک کہ آٹھ گھنٹے روزانہ کے حساب سے آٹھ دن میں چوبیس گھنٹہ کی مکمل پسائی ہو جائے خشک ہونے پر اس اکسیر بے نظیر کو پختہ بلوری شیشی میں ڈال کر سنبھال رکھیں۔
   ترکیب استعمال : خوراک ایک رتی مربہ سیب یا مربہ بہی یا خمیرہ گائو زبان میں کھلایا کریں۔
   فوائد : ضعف قلب‘ خفقان‘ وسواس‘ وہم‘ جنون‘ مرگی ایسی خوفناک اور مشکل سے علاج پذیر ہونے والی مرضوں میں ان شاء اللہ بہت فائدہ مند ثابت ہو گا۔ ایک مرتبہ محنت سے بنائیے اور فائدہ حاصل کیجئے۔ گو ہے امیروں کے لائق استعمال اور ذرا محنت سے بننے والی دوا مگر بہت مفید چیز ہے۔$ 
   $ (۷۸) صلایہ مرجان خاص الخاص
   	صلایہ مرجان کی یہ خاص اسرار و صدری ترکیب ہمیں ایک بلند پایہ حکیم فاضل و ئید بڑھے سوامی جی نے بتلائی تھی۔ جو ہمارے پاس تشریف لائے تھے اور ڈیڑھ ہفتہ روڑی میں مقیم رہے تھے۔ سوامی جی نے بتلایا تھا کہ آج تک میں نے یہ کشتہ کسی کو نہیں بتلایا۔ یاقوتیاں اور مفرحات اس کے سامنے ہیچ ہیں۔ ضعف قلب کے ایسے متعدد مریضوں کے لیے جو بیان کرتے تھے کہ ہمارا دل ریت کی دیوار کی طرح بیٹھتا جا رہا ہے میں نے اس کشتہ مرجان خاص کو عجیب چیز پایا اور صرف دو دو تین تین خوراکوں میں ہی صحت یاب ہوتے دیکھا ہے۔ سوامی جی نے کشتہ مرجان کی یہ خاص ترکیب بصد مشکل اس شرط پر بتلائی تھی کہ صرف ہم ہی اس سے فائدہ اٹھائیں اور شائع ہرگز نہ کریں۔ مگر ہم اپنے ناظرین کے سامنے یہ خاص اسراری چیز رکھے بغیر نہیں رہ سکتے اور یہ بھی ہمیں یقین واثق ہے کہ سوامی جی  کی نظر جب بھی ان سطور پر پڑے گی تو وہ بری طرح تلملائے اور ہمارے پر برسے بغیر نہ رہ سکیں گے۔ خیر                	؎
   ہر چہ بادا باد ما کشتی در آب انداخیتم
   	 اسراری ترکیب ملاحظہ ہو۔
   	نمک خوردنی ایک چھٹانک‘ پانی ڈیڑھ سیر پختہ میں ڈال کر آگ پر رکھیں۔ اس میں مرجان عمدہ پائو پختہ شامل کریں اور جوش دینا شروع کریں جب اچھی طرح سے دو چار جوش آجائیں تو اتار لیں اور مرجان کو علیحدہ کر کے سادہ پانی سے خوب دھوئیں۔ جب مرجان نمکینیت سے کلی طور پر پاک و صاف ہو جائے تو ہاون دستہ میں ڈال کر بخوبی کوٹ لیں۔ پھر پتھر کی کسی عمدہ اور نہ گھنسے والی کھرل میں ڈالیں اور عرق گلاب پنج آتشہ خانہ ساز تھوڑا تھوڑا ڈالتے اور خوب زور دار ہاتھوں سے کھرل کرتے جائیں۔ اس طرح روزانہ کم از کم دس گھنٹے کھرل کرنا چاہیے اور پورا ایک ماہ کھرل کیا جائے ایک ماہ میں دو بوتلیں عرق مذکورہ کی معرف و جذب کر دی جائیں۔ بس کشتہ مرجان تیار ہو گا محفوظ رکھیں۔
   ترکیب استعمال : ایک رتی سے چار رتی تک بوقت صبح نہار منہ مربہ آملہ کے ساتھ استعمال کیا کریں۔
   فوائد : ضعف قلب‘ ضعف دماغ اور ضعف باہ کے لیے عجیب دوا ہے۔ تجربہ سے تعلق رکھتی ہے۔
   	عرق گلاب پنج آتشہ کی ترکیب تیاری کشتہ مرجان نقرئی کے ضمن میں جو کتاب ہذا میں کسی اور جگہ درج ہے۔ ملاحظہ فرمائیں۔
   	پچھلے ایام میں برخوردار حکیم عبدالقیوم صاحب سلمہ وار برٹن والوں سے ملاقات ہوئی تو انہوں نے اس نسخہ کی بے حد تعریف کی کہنے لگے کہ آپ کے اس نسخہ کو میں نے خوب آزمایا اور بے حد مفید پایا ہے۔ اس اکسیر کی میرے مطب میں بہت شہرت ہے۔$ @ & 
   ----
   
   	   نواں باب  
   
   & متفرقات
   
   $ (۷۹) منہ کے آبلے
   	 اگر گرمی کی وجہ سے منہ میں زردی مائل دانے پیدا ہو جائیں تو اس کے لیے مندرجہ ذیل نسخہ مفید ہے۔
   ھوالشافی : عرق گلاب خالص اور سرکہ انگوری برابر برابر ملا کر اس سے کلیاں کرائیں بفضلہ تعالیٰ ان شاء اللہ چند بار کے عمل سے اس تکلیف سے نجات مل جائے گی۔$ 
   $ (۸۰) غر یبوں کی ٹھنڈک
   	یہ ایک عجیب بات ہے کہ ہم نے کبھی اپنی کتاب کنزالمجربات میں ایک نسخہ ٹھنڈک غریبوں کا جواہر مہرہ کے نام سے لکھا تھا۔ کیا پتہ تھا کہ اک زمانہ ایسا بھی آجائے گا جب ٹھنڈک کے معمولی اجزاء بھی اتنے گراں ہو جائیں گے کہ بیچارے غریب ٹھنڈک کو خریدنے سے بھی عاری ہو جائیں گے۔ آج ہم غریبوں کے لیے ایک ٹھنڈک کا نسخہ پیش کرتے ہیں خدا نہ کرے کبھی یہ نسخہ بھی گراں داموں میں بننے لگے۔ اصل ٹھنڈک میں ورق نقرہ‘ الائچی خورد‘ شاخ مرجان‘ عقیق‘ سنگ یشب‘ کہر با‘شمعی جیسی چیزیں تھیں جو اس زمانہ بے حد سستی تھیں۔ مثال کے طور پر کہر باشمعی کا نرخ اس زمانہ میں تین چار روپے سیر تھا اور جب وہ گراں ہونے لگا تو اس کا بھائو سولہ روپے تولہ تک چڑھ گیا اور پھر بالکل بازار سے غائب ہی ہو گیا۔ اب کہر باشمعی کے نام سے جو چیز بک رہی ہے وہ پلاسٹک کی قسم سے بنی ہوئی کوئی چیز ہے۔ نامعلوم یہ گرانی کا عذاب ہمارے سروں سے کب ٹلے گا۔
   	 بہر حال غریبوں کی ٹھنڈک کا نسخہ حاضر ہے۔
   ھوالشافی : گل سرخ بہاری‘ کشنیز‘ سنگ جراحت‘ ست پودینے والی ٹکیاں برابر وزن لے کر اور سفوف بنا کر رکھیں۔
   خوراک : خوراک ایک ماشہ دن میں دو تین بار گرمی کی تقریباً ہر بیماری میں استمال کریں۔ قے‘ دست‘ دل دھڑکنا‘ لولگنا‘ پیاس کی زیادتی‘  جریان‘ احتلام‘ قبض کی زیادتی‘ ہاتھ پائوں کی جلن۔
   نوٹ :  اگر پیپر منٹ والی ٹکیاں خالص نہ ملیں تو پھر خالص مصری شامل کریں اور فی چھٹانک ایک رتی پیپر منٹ یا کافور دو رتی فی چھٹانک شامل کریں۔$ 
   $ (۸۱) زہروں کا تر یاق
   ھوالشافی : گلقند آفتابی ایک تولہ‘ ریوند عصارہ ایک ماشہ‘ روغن بادام ایک ماشہ۔ ریوند عصارہ کو پیس کر گلقند میں ملائیں اور پھر روغن بادام شامل کر لیں۔ بوقت ضرورت بارہ برس کی عمر سے ساٹھ سال کی عمر تک ایک ہی خوراک ہے۔ بچوں کو حسب عمر کم دیں زہر خوردہ کو شیر گائو جس میں گائے کا گھی بھی قدرے ملا لیا گیا ہو ملا کر پلا دیں خوب کھل کر قے ہو گی۔ پندرہ منٹ کے بعد ایک خوراک اور دے دیں۔
   	مریض ہیضہ کی ابتداء میں بہت مفید ہے۔ علاوہ ازیں درد معدہ‘ درد جگر‘ درد گردہ اور قولنج کے لیے بھی مفید ہیں۔ دوا کے پلانے کے بعد عرق سونف پانچ تولہ سے دس تولہ تک پلائیں اور ہر قے اور دست کے بعد پانچ تولہ عرق پلاتے رہیں (صدری مجربات حصہ اول)۔$ & 
   ----
   
