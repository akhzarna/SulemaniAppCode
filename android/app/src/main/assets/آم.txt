      
پحلا باب 

& آم کا تعارف

@ مختلف نام
      $  اردو          آم         بنگلہ         آم 
        پنجابی         انب        سندھی         آمو 
        گجراتی         انبو         ہندی         انب
        عربی         انبج         فارسی         انبہ 
        سنسکرت         امرا        مرہٹی         انبا 
        تامل         منگس         نیپالی         انگپ
        برمی         تھائیٹ         کمبوڈی         سوائی 
        کناری         ماود        چینی         انلوکو 
        فرانسیسی         انبو         جرمنی         مینگوبام
        ہند چینی         مینگو کوا         ملائی         منگا 
        ترکی         منگواغ        انگلش        مینگو(Mango)$

@ آم کا درخت 
           
 $آم کا درخت کی اونچائی تقریباً ساٹھ ستر فٹ ہوتی ہے۔ تنا گول اور اس کا محیط عموماً دس پندرہ فٹ ہوتا ہے۔ دس بارہ سال کے بعد پھلنا پھولنا شروع ہوتا ہے۔ پتے ۶ انچ سے ۹ انچ تک لمبے اور نوکیلے ہوتے ہیں۔ اپنی ابتدائی بہار میں بہت اچھے اور زیادہ پھل دیتا ہے۔ مگر جوں جوں عمر زیادہ ہوتی جاتی ہے پھلوں میں بھی کمی واقع ہوتی جاتی ہے۔ نیز اوّل سال اچھے اور بکثرت پھل لگتے ہیں۔ دوسرے سال کم اور ناقص۔ بعض اوقات پھلتے ہی نہیں۔
بُور :  اس پر خاص قسم کی خوشبو لیے ہوئے پیلے رنگ کے پھولوں کے گچھے لگتے ہیں۔ جنہیں لوگ بور کہتے ہیں۔ اور یہ پھول ماگھ سے چیت تک لگتے ہیں۔ ان کی خوشبو ہوا میں سرایت کر جاتی ہے تو نہایت بھلی معلوم ہوتی ہے
گو ند :  آم کے پتوں اور چھال سے لوگ پیلے رنگ کا گوند نکالتے ہیں۔ قلمی آم بہت بڑا اور قد آور نہیں ہوتا۔ اگر زیادہ پھیل جائے تو باغبان چھانٹ ڈالتا ہے۔ عموماً پانچویں یا چھٹے سال پھلنے لگتا ہے۔
         علامہ نجم الغنی اپنی مشہور عالم کتاب ’’خزائن الادویہ‘‘ میں رقم طراز ہیں۔
        ’’کپلانی نے لکھا ہے کہ یمن اور افریقہ کے اطراف میں سوڈان کے شہروں کے پاس اور عمان کے جوانب میں جو آم پیدا ہوتا ہے وہ قد میں بڑے آلو‘ اخروٹ‘ سیب اور بڑی ناشپاتی کے برابر ہوتا ہے۔ بعض مقامات پر منجھلے خربوزہ کے برابر بھی پایا جاتا ہے۔
ذائقہ : بہت خام آم کا ذائقہ کسیلا۔ اوسط درجے میں بہت زیادہ ترش اور پختہ حالت میں بدرجہ غایت شیریں ہوتا ہے۔
طبیعت :  پتے چھال اور بور دوسرے درجے میں سرد خشک ہیں۔ جڑ بھی سرد ہے۔
کیری :  دوسرے درجے میں سرد اور پہلے درجے میں خشک ہے۔
پختہ شیریں آم :  دوسرے درجہ میں گرم و تر ہے۔ لیکن بعض گرم و خشک خیال کرتے ہیں۔ وئیدوں کے نزدیک آم سرد ہے۔
نوٹ: آم میں جس قدر ترشی زیادہ ہو گی گرمی اتنی ہی کم پائی جائے گی۔ $

@ آم کی قسمیں
$قلمی اور تخمی یہ دو بڑی آم کی قسمیں ہیں۔ پھر ان میں سے ہر ایک مزے‘ شکل و صورت اور مقام پیدائش کے اعتبار سے بیسیوں قسم کا ہوتا ہے۔ دوسری قسم کے تخمی آم دیسی آم کہلاتے ہیں۔ جو عام طور پر قصبات اور دیہات میں پائے جاتے ہیں۔ درحقیقت یہ اس قدیم زمانے کے جنگلی آموں کی یادگار ہیں۔
         کچے آم کو جب تک اس کی گٹھلی پیدا نہ ہو جائے‘ کیری کہتے ہیں۔ اور جو آم درخت پر پکنے کے بعد خود بخود ٹوٹتا ہے‘ وہ ٹپکا کہلاتا ہے۔ کچا آم توڑ کر بھوسے وغیرہ میں دبا کر پکایا جاتا ہے۔ اس کو پال کا آم کہا جاتا ہے۔ ٹپکے کا آم پال کے آم سے کم شیریں ہوتا ہے۔ اور دونوں کی لذتوں میں نمایاں فرق ہوتا ہے۔
         قلمی آم نہایت شیریں اور بے ریشہ ہوتا ہے۔ اور عموماً تراش کر کھایا جاتا ہے۔ تخمی آموں میں بعض میٹھے اور بعض کھٹ میٹھے ہوتے ہیں۔ قلمی آم نہایت لذیذ‘ شیریں اور بے ریشہ ہوتا ہے۔ لیکن عام طور پر تخمی آم دوسرے آموں سے اچھا سمجھا جاتا ہے۔ قلمی آم کی اگرچہ بہت سی قسمیں ہیں لیکن ان میں جو زیادہ مشہور ہیںدرج ذیل ہیں:-
سرولی۔ مالدہ۔ انور رٹول۔ ثمر بہشت چونسہ ۔ رحمت  خاص۔  الفانسو۔ لنگڑا۔ پرنس۔ بیگم پسند۔ سفیدہ دسہری۔ سیندوریا۔ زرد آلو۔ ثریا۔ فجری گولہ۔ مغلیہ حیدر آباد۔ فجری کلاں۔ پرنس۔ طوطا پری وغیرہ۔ $
@ آم کے غذائی اجزاء
       
	  $ آبی اجزاء          ۱ء۸۶فی صد         پروٹین (لحمی اجزاء)         ۶ء۵ فی صد
        چکنائی         ۶۱ء فی صد        معدنی نمکیات         ۹۳ء  فی صد
        نشاستہ دار اجزاء         ۸ء۱ فی صد        چونا         ۱ء ۴ فی صد
        فولاد         ۶۳ء  فی صد        وٹامن اے         ۴۸ء  فی صد
        وٹامن سی         ۱۳ء فی صد
       ایک چھٹانک آم میں ۲۸ غذائی حرارت قوت ہوتی ہے$
	   
@ آم کب اور کس طرح کھانا چاہیے   
		$آم کھانے کا سب سے اچھا وقت کھانا کھانے کے بعد ہے۔ سہ پہر کو بطور ناشتہ کھایا جائے۔ صبح کو نہار منہ مناسب وقت نہیں ہے۔
        
  آم کھانے سے پہلے آموں کو ٹھنڈے پانی میں ڈالیں۔ اس کے بعد تراش کر ان کا گودا کھائیں۔ لیکن اگر آم تخمی ہو تو ان کے کھانے کا بہترین طریقہ ان کا رس چوسنا ہے۔ ان کو بھی پانی میں ڈال کر ٹھنڈا کر لیا جائے۔ اس کے بعد ہاتھوں سے دبا دبا کر پیدا کر لیا جائے۔ آم لذیذ اور خوش گوار ہونے کی وجہ سے آدمی اس کے کھانے میں حریص ہوتا ہے۔ پیٹ بھر جاتا ہے لیکن طبیعت نہیں بھرتی۔ زیادہ آم کھانے سے پیٹ اپھر جاتا ہے۔ پیچش شروع ہو جاتی ہے فائدے کی بجائے نقصان ہوتا ہے۔$
 
 @ آم کی اصلاح
         $آم طورپر جامنیں آم کی مصلح ہیں۔ آم کھانے کے بعد چند جامنیں کھانے سے وہ جلد ہضم ہو جاتے ہیں۔ اس سے کسی قسم کا نقصان نہیں پہنچتا۔ دودھ کو بھی آم کی اصلاح خیال کیا جاتا ہے۔ اس لیے آم کھانے کے بعد دودھ کی کچی لسی پینی چاہیے۔$
		 @ کچے آم کا استعمال
         $ کچا آم بھوک لگاتا ہے۔ اور صفرا کی زیادتی کو دور کرتا ہے۔ بچے عورتیں کچے آموں (کیری) کو چھیل کر نمک لگا کر کھاتے ہیں۔ یہ مناسب نہیں ہے۔ اس سے دانتوں کو نقصان ہوتا ہے۔ کھانسی پیدا ہو جاتی ہے۔ البتہ اگر کچے آم چٹنی بنا کر کھائیں۔ یا گڑنبہ بنا کر استعمال کریں تو اس سے بھوک اچھی لگتی ہے۔ غذا رغبت سے کھائی جاتی ہے اور اس کو ہضم کرنے میں مدد دیتی ہے۔ گرم مزاجوں کے لیے اس کا استعمال بہت مفید ہے۔ صفراوی مزاجوں میں  صفراوی مادوں کو کم کرتی ہے۔ کچا آم لوئوں کے مضر یات کو دور کرنے کے لیے استعمال کیا جاتا ہے۔ آم کو بھوبھل میں پکا کر اور چینی ملا کر کھانے سے بہت لذت پیدا ہوتی ہے۔$

		 @ آم کی مضرتیں
         $پکا ہوا میٹھا آم اگر اعتدال کے ساتھ کھایا جائے تو تقریباً ہر شخص کو موافق آ جاتا ہے۔  اس سے کسی قسم کے نقصان کا اندیشہ نہیں ہے۔ کثرت استعمال سے اعصاب پر مضر اثر ہوتا ہے۔ سرد بلغمی امراض والے شخص کے لیے اور ان لوگوں کے لیے جو نزلہ اور زکام میں مبتلا رہتے ہیں۔ اور دمہ اور کھانسی کے مریضوں کے لیے اس کا استعمال بالکل مناسب نہیں ہے۔$
@ تاریخ
          $آم برصغیر پاکستان و ہندوستان کا مشہور و معروف ہر دلعزیز اور مقبول ترین پھل ہے۔ نہایت خوش رنگ‘ خوش ذائقہ ‘ لذیذ اور خوشبودار اپنی شیرینی اور حلاوت کی وجہ سے پوری دنیا میں سب سے زیادہ پسند کیا جانے والا یہی پھل ہے۔ دور حاضر میں مصر‘ سوڈان‘ برازیل‘ برما‘ فلپائن‘ جاوا‘ سری لنکا‘ تھائی لینڈ‘ فلوریڈا‘ انڈونیشیا‘ آسڑیلیا‘ میکسیکو‘ یمن اور عمّان وغیرہ میں آم کی کاشت ہو رہی ہے۔ لیکن اب بھی دنیا کا ۷۵ فی صد آم برصغیر پاکستان و ہندوستان میں ہوتا ہے۔
          تاریخ سے پتہ چلتا ہے کہ آم کی کاشت ۴ ہزار سال قبل ہندوستان میں ہوئی تھی۔ ایک محقق پر مینو لکھتا ہے کہ آم کا ابتدائی وطن مشرقی ہندوستان‘ آسام اور برما معلوم ہوتا ہے۔ مکر جی کی تحقیق یہ ہے کہ آم کی ابتدا برما‘ ہند چینی‘ آسام یا ملایا سے ہوئی۔ لیکن اس کی افزائش برما اور آسام کے علاقہ میں ہوئی وہ لکھتا ہے کہ جنگلی قسم کا آم آسام اور چٹاگانگ کی پہاڑیوں میں پائے گئے جس کی تائید وہاں کے مقامی مجوزہ ناموں سے ہوتی ہے۔ ابتدائی دور میں آم برصغیر کے جنگلوں میں دوسرے جنگلی درختوں کی طرح پیدا ہوتا تھا جیسا کہ آج کل بھی بعض علاقوں میں خود رو جنگلی آم ہوتا ہے زمانہ قدیم کے مصنفین آم کو لنکا کا پھل  بتاتے ہیں اور ہندستان میں یہ روایت عام ہے کہ لنکا کے ہنومان جی کے ذریعہ آم برصغیر میں متعارف ہوا۔ لیکن چینی سیاح ہیون سانگ کی تصانیف میں آم کے متعدد بار ذکر سے یہ خیال بھی کیا جاتا ہے کہ اس نے بیرونی دنیا کو آم سے متعارف کر دیا۔ بدھ مندروں میں آم کی موجودگی اس کی انتہائی قدامت کی دلیل ہے۔ بدھ عہد کے مصنف امرسنہا اپنی تصنیف امرکوش میں آم کی بے حد تعریف کرتے ہیں۔ اہل ہنود کے نزدیک آم کا درخت مقدس ہے۔ چنانچہ تہواروں کے موقعہ پر لوگ اس کے پتوں کا ہار بنا کر پہنتے ہیں۔ نیز ان کا اعتقاد ہے کہ اگر مردے کی لاش آم کی لکڑی سے جلائی جائے تو متوفی کا سرگباش ہونا یقینی ہے۔ گویا مسلمانوں کے نزدیک جیسے کھجور کی اہمیت ہے ہندوئوں کے ہاں ویسا ہی آم قابل تکریم ہے۔ ہندوئوں کی مقدس تصانیف مہابھارت اور رامائن آموں کے باغات کے ذکر سے بھر پور ہیں۔ مشہور بھارتی مصنف لالہ بھاروسنگھ اپنی تصنیف مینگو (آم)  میں لکھتا ہے کہ ہندوستان  کا قدیم پھل ہونے کے باعث آم کو ہندو مذہب سے وابستہ کر دیا گیا ہے۔ ہندوئوں کی قدیم روایات کے مطابق پر جابنی نے آم کا روپ دھار لیا تھا۔ ہندو آم کو مختلف مذہبی رسومات میں بھی استعمال کرتے ہیں۔ عقل کی دیوی سرسوتی اور شوجی کی پوجا میں آم کو بڑی اہمیت حاصل ہے۔ آم کی خشک لکڑیاںہون کی پاک آگ میں جلائی جاتی ہیں۔
          مغلیہ دور میں آم کی کاشت اور اس کے مرکبات بنانے کے لیے نئے نئے تجربات کیے گئے اور آم کی بے شمار نئی اقسام تلاش کی گئیں۔ ہندوستان میں مغل خاندان کے بانی شہنشاہ ظہیر الدین بابر کہتا ہے کہ ہندوستان کے خاص میووں میں سے ایک انبہ ہے اس میں خوشبو ہوتی ہے۔ یہ خود رو بھی ہوتا ہے مگر خود رو عمدہ نہیں ہوتا۔ اکبر اعظم نے اپنے دور سلطنت میں جس طرح دوسرے علوم و فنون کو ترقی دی اسی طرح اس نے فن باغبانی کی طرف بھی توجہ مبذول کی۔ اور درختوں میں پیوند لگا کر بہترین پھل حاصل کرنے کا طریقہ دریافت کیا۔ آموں سے اس کی دلچسپی کا یہ حال تھا کہ در بھنگہ کے علاقہ میں آموں کے ایک لاکھ درختوں پر مشتمل ایک باغ لگوایا جس کا نام لاکھ باغ رکھا۔ اس لیے ہم کہہ سکتے ہیں کہ آم بادشاہوں کا پھل اور پھلوں کا بادشاہ ہے۔$
@ آم اور ادب
         $برصغیر میں شائع ہونے والے ہر قسم کے لٹریچر میں آم کا تذکرہ موجود ہے۔ سنسکرت شاعروں نے آم‘ اس کے پتوں‘ اس کی بھینی بھینی خوشبو کی توصیف و تعریف میں نظمیں اور گیت لکھ لکھ کر اس کو لاثانی شہرت سے ہمکنار کر دیا ہے۔ کالیداس کے زندہ جاوید ڈرامہ میں آم کو دیوتائے عشق کے پانچ تیروں میں سے ایک تیر سے تشبیہہ دی گئی ہے۔
 پنجابی زبان کے اکثر و بیشتر لوک گیتوں میں بھی آم کا تذکرہ موجود ہے۔ مثلاً:
؎        انب دے بوٹیاں نوں لگ گیا بور نیں
         اردو کے تمام بڑے بڑے شعراء نے آم کے موضوع پر نظمیں لکھی ہیں۔ حضرت داغ دہلوی‘ مرزا غالب‘ بے نظیر‘ اجاگروارثی‘ اسماعیل میرٹھی وغیرہ کی نظمیوں کے چند اشعار ملاحظہ ہوں
 ؎ ہے تشبیہ آموں کی یہ برمحل
 ؎ مجھ سے پوچھو تمہیں خبر کیا ہے
 ؎ واقعی ان آموں کی تعریف میں
 ؎ انب شیریں جو اسے ہو نصیب
زمرد کے پتے‘ زمرد کے پھل (بینظیر)
آم کے آگے نیشکر کیا ہے (غالب)
 کم ہیں جہاں تک کہیں اہل سجن(داغ دہلوی)
نام بھی شیریں کا نہ لے کوہ کن (داغ دہلوی)
  ؎ پھلوں میں اگر کوئی پھل ہے تو آم
 ؎ آم میں ہے اک حلاوت عجب
 ؎ میووں میں ہے بس وہی ہر دلعزیز
خجل شہد ہے اور بتاشہ غلام(اجاگروارثی)
رہتی ہے اس کی ہمیشہ طلب
سیب غلام اس کا‘ بہی ہے کنیز (اسماعیل میرٹھی)
          مشہور شاعر امیر خسرو نے آج سے ساڑھے چھ سو سال پیشتر فارسی میں آم کی تعریف میں اشعار کہے تھے۔ ان کا اردو ترجمہ درج ذیل ہے۔
        ’’ آم باغوں کی بہار اور ہندوستان کا مرغوب پھل ہے۔ دوسرے پھلوں کو تو صرف پکنے پر ہی استعمال کرتے ہیں۔ آم اپنی افزائش کے ہر مرحلہ پر قابل استعمال ہوتا ہے۔‘‘$
@ آم کے لطائف
 $  (۱)          حکیم رضی الدین خاں جو مرزا غالب کے نہایت گہرے دوست تھے ان کو آم نہیں بھاتے تھے۔ ایک دن مرزا کے مکان پر برآمدے میں بیٹھے تھے اور مرزا بھی وہیں موجود تھے۔ ایک گدھا گلی سے گزرا۔ گلی میں آم کے چھلکے پڑے تھے۔ گدھے نے سونگھ کر چھوڑ دیے۔ حکیم صاحب نے کہا ذرا دیکھیے آم ایسی چیز ہے جسے گدھا بھی نہیں کھاتا۔ مرزا نے کہا ہاں! گدھا نہیں کھاتا۔ $
 $(۲)         مرزا کی نیت آموں سے کسی طرح سیر نہیں ہوتی تھی۔ اہل شہر تحفتہً بھیجتے تھے۔ خود بازار سے منگواتے تھے۔ باہر سے دور دور سے آم بطور سوغات آتا تھا۔ لیکن حضرت کا جی نہیں بھرتا تھا۔ ایک صحبت میں مولانا فضل الحق‘ مرزا غالب اور دیگر اصحاب موجود تھے۔ آم کی نسبت اپنی اپنی رائے بیان کی جا رہی تھی۔ جب سب لوگ اپنی اپنی کہہ چکے تو غالب سے کہا گیا کہ تم بھی اپنی رائے بیان کرو مرزا صاحب نے کہا۔ میرے نزدیک آم میں دو چیزیں ہونی چاہئیں :
        میٹھا ہو اور بہت ہو۔ اس بات پر سب حاضرین ہنس پڑے-$
	$	(۳)         علامہ اقبال آموں کے بہت شوقین تھے۔ ایک مرتبہ بیمار ہوئے تو ڈاکٹروں نے آم کھانے سے منع کر دیا۔ علامہ نے پوچھا کیا ایک آم بھی نہیں کھا سکتا؟ ڈاکٹر نے مجبوراً ایک آم کی اجازت دے دی۔ جب دوبارہ ڈاکٹر آیا تو دیکھا کہ علامہ صاحب سیر بھر کا آم کاٹ کاٹ کر کھا رہے ہیں۔ ڈاکٹر نے کہا! علامہ صاحب یہ کیا؟ آپ نے کہا کہ ایک آم کی تو اجازت تھی۔ آپ نے یہ تھوڑا کہا تھا کہ وہ کتنے وزن کا ہو۔$
@ ضرب الامثال
$ آم کے آم گٹھلیوں کے دام۔        آم کھانے سے غرض یا پیڑ گننے سے۔
آم کھائیے پال کا‘ خربوزہ کھائیے ڈال کا۔
ایک آم‘ ہزار دام۔                آم بوئو آم کھائو‘ املی بوئو املی کھائو۔
کوئل بولے آم پکے۔
 بجلی بجلی (آم کی گٹھلی) میرا بیاہ کدھر۔
     امچور کی پھانک (شوخ و طرار لڑکی کو کہتے ہیں)$ @ & 
