         فہرست      -	گاجر کا تعارف	۵   -	سر کی بیماریاں	۹   -	آنکھوں کی بیماریاں	۱۱   -	دانت اور مسوڑھوں کی بیماریاں	۱۴   -	سینہ اور پھیپھڑے کی بیماریاں	۱۶   -	دل کی بیماریاں	۱۸   -	معدہ اور جگر کی بیماریاں	۲۱   -	گردہ اور مثانہ کی بیماریاں	۲۵   -	مردوں کی خاص بیماریاں	۲۷   -	عورتوں کی خاص بیماریاں	۳۰   -	متفرقات	۳۳   -	کشتہ جات	۳۵   ---         عرض ناشر      	گاجر برصغیر پاکستان و بھارت کی ایک معروف اور مرغوب سبزی ہے۔ جسے پکا کر ہی نہیں بلکہ کچا بھی استعمال کیا جاتا ہے۔ حکماء کے نزدیک خواص میں گاجر سیب کے ہم پلہ ہے اس لیے ہمارے ملک کا ۹۵ فیصد سفید پوش اور غریب طبقہ جو سیب خریدنے کی استطاعت نہیں رکھتا وہ گاجر سے استفادہ کر سکتا ہے۔ زیر نظر کتاب میں محترم مصنف نے گاجر کے ذریعہ علاج کے متعدد نئے نسخہ جات درج کیے ہیں جو پہلے ایڈیشن میں نہیں تھے۔ امید ہے آپ اس کتاب سے بھرپور فائدہ اٹھائیں گے۔ اگر اس موضوع پر گاجر کے مزید فوائد رہ گئے ہوں جو آپ کے مطالعہ میں آئے ہوں یا زیر تجربہ رہے ہوں تو وہ ہمیں ارسال کر دیجئے۔ آئندہ ایڈیشن میں آپ کے شکریہ کے ساتھ شائع کر دیے جائیں گے۔   والسلام	   عبدالوحید سلیمانی   ---       خواص گاجر       پہلا باب    & گاجر کا تعارف   @ مختلف نام   	اردو 	گاجر	بنگلہ 	گاند   	پنجابی 	گاجر 	سندھی	گجرتپائی   	پشتو 	گازر	بلوچی 	گجر   	سنسکرت 	گجر‘ گرنجن	عربی 	جذر   	فارسی 	گذر‘ ہویج	تامل 	گجرا   	 تلوگو 	گرنجم	لاطینی 	کیروٹا   	انگریزی 	کیرٹ	فرانسیسی 	کیروٹے 	   	یونانی 	کیرے ٹون‘ فاسلفلین‘ سامالینوس   	گجراتی‘ مرہٹی اور ہندی 	گاجر   مقام پیدائش : پاکستان اور بھارت کے اکثر حصوں میں کاشت ہوتی ہے۔ کشمیر اور ہمالیہ کے مغربی دامن میں بھی بکثرت پیدا ہوتی ہے۔    ماہیت : یہ ایک مزروعہ روئیدگی ہے جو باعتبار جسامت و برگ تین قسم کی ہوتی ہے۔ چونکہ یہ تمام اقسام یکساں طبیعت اور افعال و خواص کی حامل ہیں۔ اس لیے ان کی علیحدہ علیحدہ تشریح کی ضرورت نہیں۔ تاہم قسم اول کے پتے شاہترہ کے پتوں کی طرح ہوتے ہیں۔ مگر ان سے قدرے چوڑے ہوتے ہیں۔ دوسری اور تیسری قسم کے پتے اس سے کم و بیش ہوتے ہیں۔ گاجر پر چھتر کی طرح پھول لگتے ہیں جس میں بیج پیدا ہوتے ہیں۔   طبیعت : پہلے درجے میں اور بعض اطباء کے بقول دوسرے درجہ میں گرم وتر ہے۔    مضراثرات : گاجر دیر ہضم ہے اور نفخ پیدا کرتی ہے۔   مصلح : گڑ‘ سرکہ‘ لونگ‘ جائفل اور گرم ادویات اس کی مصلح ہیں۔   کیمیائی تجز یہ : پانی ۷ء  ۸۵ فیصد 	پروٹین ۵ء فیصد 	نشاستہ ۱ء فیصد 	نمکیات ۹ء فیصد 	روغنی اجزا ۳۱ء فیصد۔   	اس کے علاوہ کافی مقدار میں کیروٹین‘ فولاد‘ چونا اور فاسفورس بھی موجود ہوتاہے۔   تار یخ : گرانی کے ہوش ربا دور میں جب عوام پیاز سیب کے بھائو اور سیب اس سے بھی مہنگے خرید رہے ہیں۔ گاجر ہی ایک ایسی نعمت ہے جوتا حال نہایت ارزاں ہے۔ اس لیے سستی اور مفید غذائوں میں اس کا مقام بہت بلند ہے۔ برصغیر پاکستان اور بھارت میں اس کا استعمال زمانہ قدیم سے ہو رہا ہے۔ نباتات کے ماہرین بیان کرتے ہیں کہ گزشتہ ۲۱۰۰ سالوں سے گاجر بوئی جاری ہے اور اسی زمانہ سے اس کی مقوی باہ تاثیر سے لوگ واقف ہیں۔   	مغل شہنشاہ ظہیر الدین بابر کے متعلق روایت ہے کہ وہ گاجروں کو گھی میں تل کر بڑی رغبت سے کھایا کرتا تھا۔ آئین اکبری میں عام گاجروں اور جنگلی گاجروں (شقاقل) کا بھی تذکرہ ملتا ہے۔ اس کے انگریزی‘ لاطینی‘ فرانسیسی اور یونانی نام ایک دوسرے سے بے حد مشابہ ہیں۔ اس سے معلوم ہوتا ہے کہ یہ سب اس کے یونانی نام سے مشابہ ہیں۔ چونکہ سکندر اعظم دنیا کو فتح کرنے کے ارادہ سے ہندوستان آیا تھا اس لیے یونانیوں سے یہ نام اور سبزی دوسرے یورپی ممالک میں پہنچی۔ اسی طرح  اس کے فارسی اور عربی نام قدیم ہندوستانی زبانوں سے ملتے جلتے ہیں۔ جو اس بات کی نشاندہی کرتے ہیں کہ عربوں اور ایرانیوں تک یہ نام ہندوستان سے ہی کسی واسطہ سے پہنچا۔ جدید محقیقن نے کہا ہے کہ گاجر بہت سے وٹامنز کا مجموعہ ہے۔ اے بی‘ سی ‘ فولاد‘ چونا‘ فاسفورس‘ نشاستہ‘ پروٹینز اور دوسرے بہت سے اجزاء اس میں موجود ہیں۔ جس کی وجہ سے یہ صالح خون پیدا کرتی ہے ہڈیوں کو مضبوط بناتی ہے۔ درد کمر اور ضعف گردہ کو مفید ہے۔ گاجروں میں وٹامنز کی دریافت نے اس کی اہمیت اور عظمت کو سیب کے مقام پر پہنچا دیا ہے۔ اس لیے اسے بجا طور پر غریبوں کا سیب کہا جا سکتا ہے۔ کمزور بچوں کو گاجر کا رس پانی میں ملا کر پلائیں تو وہ دنوں میں موٹے ہو جاتے ہیں۔ نیز بواسیر‘ سنگرہنی‘ پتھری‘ شب کوری اور امراض جگر میں بھی بے حد مفید ہے۔ سیاہ رنگ کی گاجروں میں وٹامن سی کی مقدار کافی ہوتی ہے۔ اس کی کانجی بہت زود ہضم اور مقوی معدہ ہے اور ہائی بلڈ پریشر کے لیے بہترین علاج ہے۔ کالی گاجر‘ وٹامن سی کی گولیوں سے زیادہ موثر غذا ہے۔   	ہر انسان کے جسم میں روزانہ دس گرین کیلسیم کی ضرورت ہوتی ہے۔ جو اڑھائی سیر گندم سے حاصل ہوتی ہے مگر صرف آدھ سیر گاجروں سے یہ کمی پوری ہو جاتی ہے۔ اس سے آپ گاجروں میں پائی جانے والی بھر پور غذائیت کا اندازہ لگا سکتے ہیں۔   	 گاجر میں حیاتین الف کا بہترین قدرتی ذخیرہ بکثرت پایا جاتا ہے۔ ماہرین صحت کا یہ متفقہ فیصلہ ہے کہ اوسط درجہ کی پاک و ہند کی غذا بھی انسانی نشوونما کے لیے بے حد ناکافی ہے۔ کیونکہ اس میں حیاتین الف بہت کم پائی جاتی ہے۔ جس کی عدم موجودگی میں ترقی پذیر نشوونما ناممکن ہے۔ حیاتین الف کی کمی کو دور کرنے اور اس کی تلافی کے لیے کا ڈلیور آئیل‘ ریڈپام آئل‘ تازہ دودھ اور گاجر نہایت کارگر ہیں۔   	اول الذکر ہر تین اشیاء نہایت گراں قیمت اور آسانی سے دستیاب نہیں ہوتے۔ ان سے ملک کا امیر طبقہ ہی مستفید ہو سکتا ہے۔ لیکن گاجر ہی ایک ایسی چیز ہے جس سے عوام کی حیاتین الف کی تلافی ممکن ہے۔ گاجر میں حیاتین الف کا قدرتی ذخیرہ‘ کا ڈلیور آئل‘ ریڈپام آئل یا دودھ سے کسی حالت میں کم نہیں ہے۔ بلکہ کا ڈلیور آئل مکھن اور دودھ کے مقابلہ میں گاجر میں دو تہائی حصہ حیاتین الف۔ کھوپرے اور گہیوں کی بھوسی کے مقابلہ میں اس میں دو گنا حیاتین الف پایا جاتا ہے۔ مختصر یہ کہ گاجر ہی حیاتین الف کا بہترین ذخیرہ ہے۔ جو انسانی نشوونما کے لیے ناگزیر ہے۔ معمولی حرارت پر گاجر کا وٹامن زائل نہیں ہوتا۔ مگر زیادہ آنچ اور ہوا میں کھلا رکھنے سے حیاتین ضائع ہو جاتے ہیں۔ گاجر رنگ و رخسار کو بھی نکھارتی ہے۔ فرانس کی حسین عورتیں اپنے حسن جمال میں نکھار پیدا کرنے کے لیے گاجر کا کثرت سے استعمال کرتی ہیں۔ اس موسم میں ویسے ہی یا کسی مرکب کی صورت میں حسب قوت ہضم گاجروں کا استعمال کرنے سے قوت باہ میں کمی کی شکایت پیدا ہونے نہیں پاتی۔@ &       	   دوسرا باب     & سر کی بیماریاں   	سر کی بے شمار بیماریوں میں سے میری تحقیق کے مطابق گاجر شقیقہ اور ضعف دماغ کے لیے ہی مفید ہے۔ چنانچہ اس کا بیان نیچے کی سطروں میں کیا جاتا ہے۔   @ درد شقیقہ یعنی آدھے سر کا درد   	یہ ایک مشہور معروف بیماری ہے جو کہ مریض کو بہت ہی تکلیف دیتی ہے۔ اس کا مریض اندھیرے میں رہنا پسند کرتا ہے اور روشنی سے گھبراتا ہے کیونکہ روشنی میں اس کی آنکھیں ہی کھلنے میں نہیں آتیں۔ نیز درد میں بھی اضافہ ہو جاتا ہے۔ جاہل لوگ اس بیماری کو دور کرنے کے لیے طرح طرح کے خلاف عقل کام بھی کرتے ہیں۔ مگر سب فضول۔ اس کے لیے ہم ایک چٹکلہ پیش کرتے ہیں جن کو بڑے بڑے نامدار حکیموں نے لکھا ہے۔   $ (۱)  یہ نسخہ پنڈت ٹھاکردت صاحب وید نے اپنی کتاب علاج المفردات میں تحریر فرمایا ہے۔   ھوالشافی : گاجر کی سبز پتیوں کو گائے کے گھی سے چپڑ کر توے پر رکھ کر گرم کریں اور پھر نچوڑ کر مریض کے نتھنوں میں ٹپکا دیں۔ چند چھینکیں آ کر پانی نکلے گا اور خدا کی مہربانی سے آرام ہو گا۔ اسی طرح یہ نسخہ حکیم نجم الغنی صاحب رام پوری نے بھی اپنی مشہور کتاب خزائن الادویہ میں تحریر فرمایا مگر انہوں نے کان میں ٹپکانے کی بھی ہدایت کی ہے۔   	دیکھئے کتنی تکلیف دینے والی بیماری اور کتنا آسان نسخہ ہے۔$    $ (۲) ضعف دماغ   	دماغی کمزوری کو دور کرنے کے لیے اساتذہ‘ طلبہ‘ صحافیوں اور اہل علم کے لیے ایک آسان نسخہ درج ہے۔   ھوالشافی :  صبح بوقت ناشتہ ۶ عدد‘ مغز بادام نوش فرما کر گاجروں کا رس ۱۰ تولہ پی لیں۔ چند روز کے استعمال سے دماغی کمزوری دور ہو جائے گی اور حافظہ قوی ہو جائے گا۔$ @ &    ---             تیسرا باب     & آنکھوں کی بیماریاں      	 آنکھوں کی بیماریوں سے ضعف بصارت ہی ایک ایسی بیماری ہے جس کو آنکھیں دکھنا‘ ککرہ‘ چشم‘ موتیا بند‘ خارش وغیرہ بیماریوں کا نتیجہ کہہ سکتے ہیں۔ کیونکہ ان کا اثر نظر کو کمزور کر دیتا ہے۔ بعض شخصوں کی نظر دماغ کی کمزوری کی وجہ سے کمزور ہوا کرتی ہے۔ ان کو چاہیے کہ بجائے مامیرہ و موتیوں کے سرمہ جات لگانے کے دماغ کو قوت دینے والی دوائیں استعمال کریں۔ کیونکہ آنکھوں میں اچھے سے اچھا سرمہ ڈالنے سے دماغ کو طاقت نہیں پہنچتی اور جب تک دماغ طاقت ور نہ ہو جائے نظر کو قوت نہیں پہنچتی۔ لہٰذا ہم نیچے ایک ایسا نسخہ بیان کرتے ہیں جو دماغ اور نظر دونوں کو طاقت دیتا ہے۔ استعمال کر کے فائدہ اٹھائیں لیکن یہ معلوم کرنے کے لیے کہ گاجر نظر کو کس قدر قوت دینے والی ہے یورپ کے ایک بڑے شخص کی رائے پیش کرتے ہیں۔ تاکہ آپ کو معلوم ہو جائے کہ سات سمندر پار بسنے والے بھی گاجر کی تعریف میں کیا کیا الفاظ لکھ رہے ہیں۔   $ (۳) ایک انگر یزی مضمون کا خلاصہ   	ایک انگریزی رسالہ موسومہ ’’میڈیکل ٹاک فاردی ہوم‘‘ میں گاجر کے متعلق ایک نہایت مفید مضمون شائع ہوا تھا جس کا خلاصہ ہم جگہ بجگہ درج کریں گے یہاں صرف دو سطر لکھی جاتی ہیں۔ جو اصول کے طور آنکھوں کی نسبت لکھی ہیں۔   لکھا ہے :-   	گاجر میں چربی حل ہو جانے والی حیاتین الف (وٹامن اے) ہوتے ہیں۔ جسے محافظ بصارت حیاتین بھی کہتے ہیں۔ یہ آنکھوں کی نظر و صحت کو قائم رکھتی بلکہ اس کو دن بدن ترقی دیتی ہے۔ پس اسے کمزوری نظر کی حالت میں بکثرت کھانا چاہیے۔$    $ (۴) گاجر کا جلوہ    	 گاجر کا حلوہ جہاں باہ کو طاقت دینے والا ہے وہیں دماغ اور نظر کو بھی بفضلہ طاقت دیتا ہے۔ ہر ایسے شخص کو جو اپنی نظر کو قائم رکھنا چاہتا ہو سردی کے موسم میں بنا کر بطور ناشتہ استعمال کرنا چاہیے۔ چنانچہ اس حلوے کے دو نسخے کہیں علیحدہ لکھے گئے ہیں۔$    $ (۵) سفوف بصارت افروز   ھوالشافی :  سونف پائو بھر لے کر کسی چینی یا مٹی کے برتن میں ڈالیں اور اس پر بادامی رنگ کی گاجروں کا پائو بھر پانی ڈال کر برتن کو کسی ململ کے رومال سے ڈھانپ کر گرد و غبار سے محفوظ جگہ میں رکھ دیں۔ یہاں تک کہ تمام پانی سونف کے اندر ہی جذب ہو جائے۔ اسی طرح پھر پائو بھر پانی ڈال دیں اور خشک کریں۔ کل تین مرتبہ ایسا کریں اور پھر خشک ہونے پر باریک پیس کر برابر مصری ملا لیں۔ اور روزانہ ایک تولہ رات کے وقت دودھ سے کھایا کریں۔ ان شاء اللہ تعالیٰ چند روز میں نظر تیز ہو جائے گی۔ بلکہ عینک کی عادت تک دور ہو جائے گی۔$    $ (۶) فقیرانہ ٹوٹکہ    ھوالشافی :  بوقت صبح ۷ عدد مغز بادام کھا کر اوپر سے گاجر کا پانی دس تولہ‘ گائے کا دودھ آدھ سیر ملا کر گرم کر کے پلا دیں۔ یہ  اچھا مقوی دماغ اور مقوی بصر چٹکلہ ہے۔$    $ (۷) جن اصحاب کی نظر کمزور ہو اور وہ اس بات کے خواہش مند ہوں کہ ضعف بصارت ختم ہو جائے تو انہیں چاہیے کہ گاجروں کے موسم میں کچی گاجریں بکثرت کھایا کریں۔$ &    ---             چوتھا باب     & دانت اور مسوڑھوں کی بیماریاں      	دانت اور مسوڑھوں کا چونکہ زبردست تعلق ہے۔ اس لیے جو بیماری دانتوں کو ہوتی ہے اس سے مسوڑھے متاثر ہو جاتے ہیں۔ اور مسوڑھوں کے بگڑ جانے سے دانت خراب ہو جاتے ہیں۔ معاملہ صرف یہاں تک ہی نہیں بلکہ حکیموں اور ڈاکٹروں کا اس بات پر اتفاق ہے کہ دانت اور مسوڑھوں کے خراب ہو جانے کی وجہ سے بے شمار مہلک بیماریاں پیدا ہو جاتی ہیں۔ کیونکہ جب غذا کھائی جاتی ہے تو اس میں منہ کا لعاب (تھوک) شامل ہونا ضروری ہے۔ قدرت نے تھوک بہترین ہضم کرنے والی شے پیدا کی ہے۔ اب غور فرمائیں کہ اگر تھوک میں ہی دانتوں اور مسوڑھوں کی زہر شامل ہو گئی تو اس کا اثر معدہ میں ضرور ہو گا اور اس کا لازمی نتیجہ یہ نکلے گا کہ معدہ بھی خراب ہو جائے گا جس سے غذا بالکل  اثر نہ کرے گی یا بھوک بند ہو جائے گی۔ اور پھر اس زہر کا اثر خون میں بھی پہنچے گا جس سے خون خراب پیدا ہو گا اور اس سے خارش وغیرہ امراض پیدا ہونے کا سلسلہ شروع ہو جائے گا۔ یا خون گرم ہو کر بخار رہنے لگے گا۔ غرض یہ کہ دانتوں کا صاف رکھنا بہت ضروری ہے۔ مشہور ہے کہ حکیم اجمل خاں مرحوم اکثر پاگلوں کا علاج دانتوں کی صفائی سے کر دیتے تھے۔   $ (۸) گاجر کی مسیحائی    	بڑے  بڑے طبیبوں نے لکھا ہے کہ گاجر کا استعمال کرنے والا مسوڑھوں اور دانتوں کی بیماریوں میں کم مبتلا ہوتا ہے۔   	چنانچہ رسالہ ’’میڈیکل ٹاک فاردی ہوم‘‘ میں لکھا ہے کہ گاجر میں حیاتین الف ہونے کی وجہ سے یہ بھی تاثیر ہے کہ اس کو استعمال کرنے والا گوشت خورہ سے محفوظ رہتا ہے۔ لہٰذا چاہیے کہ کبھی کبھی گاجروں کو کھاتے بھی رہیں۔ نیز گاجر کو مسواک کے طور پر دانتوں اور مسوڑھوں پر پھیرایا کریں تاکہ اکثر بیماریوں سے امن رہے۔$ &    ---             پانچواں باب     & سینہ اور پھیپھڑے کی بیماریاں      	سینہ اور پھیپھڑے کی بیماریوں میں سے گاجر وجع الصدر (سینہ کا درد) اور کھانسی کے لیے استعمال کی جاتی ہے۔ جن کے نسخہ جات ذیل میں بیان کیے جاتے ہیں۔   $ (۹) سینہ کے درد کا آسان نسخہ   ھوالشافی :  گاجریں چھوٹی چھوٹی لے کر ان کو کسی ہانڈی وغیرہ میں ڈال کر آگ پر رکھیں۔ جب گرم ہو کر نرم ہو جائیں تو کسی صاف کپڑے میں ڈال کر نچوڑیں۔ اور گرم گرم حالت میں ہی اس میں مغز بادام مقشر و کتری ہوئی ۷ تولہ‘ مغز چلغوزہ ۳ تولہ‘ جائفل پسا ہوا ایک عدد‘ گائے کا گھی ۵ چھٹانک‘ جلوتری ۲ ماشہ‘ دانہ الائچی خورد ۲ ماشہ‘ دانہ الائچی کلاں ۲ ماشہ‘ کشمش ۱۵ تولہ‘ زعفران  ۲ ماشہ‘ ورق چاندی ۲ عدد۔   ترکیب  :  پہلے دودھ میں زعفران کو حل کرو اس کے بعد گاجروں کو اس دودھ میں ہلکی ہلکی آنچ پر جوش دو یہاں تک کہ تمام دودھ گاجروں میں جذب ہو جائے۔ اب اس کو اتار کر رکھ دو اور کڑاہی میں ۵ چھٹانک گھی ڈال کر نیچے نرم نرم آگ جلائو۔ جب گھی سرخ ہو جائے تو اس وقت گاجروں کو ڈال کر خوب بھولو یہاں تک کہ گاجریں نہ ہی تو کچی رہیں اور نہ ہی جل جائیں۔ کیونکہ اگر دودھ وغیرہ کی ماہیت کا اثر باقی رہا تو حلوا چند روز میں خراب ہو جائے گا۔ پھر مصری کو باریک پیس کر اس میں ڈال دو اور پانچ منٹ تک آگ ہی پر رہنے دو۔ بعد ازاں نیچے اتار کر سوائے ورق چاندی کے تمام ادویات کو ڈال کر ملا دو۔ بس بفضلہ حلوا تیار ہے۔   	 بوقت ضرورت ۳ تولہ سے ۵ تولہ تک حلوا لے کر اوپر ورق لپیٹ کر کھلائو۔ بفضلہ سل کو بے حد مفید ہے نیز ہر کمزور شخص کے استعمال کے لائق ہے۔ جس کو سل وغیرہ کا خطرہ ہو اسے شہد ۲ تولہ ملا کر پلائیں گاجروں کا پانی دس تولہ کافی ہے۔$    $ (۱۰) کھانسی   ھوالشافی :  اسی طریقہ پر جیسا کہ اوپر گزر چکا پانی نکال کر اس میں پانی سے نصف وزن مصری ملا کر آگ پر پکائیں۔ یہاں تک کہ چٹنی سی تیار ہو جائے اتار کر رکھ لیں اور اس میں قدرے سیاہ مرچ باریک پیس کر ملا رکھیں۔ اور دونوں وقت بلکہ تین وقت چٹایا کریں۔ بلغم آسانی سے خارج کرتی ہے۔ اس لیے بفضلہ بہت جلد مریض کا سینہ صاف ہو کر مریض کو آرام ہو جاتا ہے۔$    $ (۱۱) گاجر کا حلوہ    	 جو کہ سل اور پھیپھڑے کی دوسری بیماریوں کے لیے اکسیری صفات رکھتا ہے۔   	 اجزائے نسخہ :۔  گاجر چھیل کر کدوکش کی ہوئی ایک سیر‘ دودھ خالص گائے تین پائو‘ مصری ۵ چھٹانک‘ مغز پستہ ۱ تولہ۔$ &           چھٹا باب     & دل کی بیماریاں   	دل کی بیماریوں کے لیے گاجر خصوصاً بہت مفید تسلیم کی گئی ہے۔ چنانچہ خفقان (دل کی دھڑکن) کے لیے بڑے بڑے نامور طبیب شربت گاجر یا مربہ گاجر وغیرہ وغیرہ تجویز کیا کرتے ہیں۔ چنانچہ چند آسان نسخے لکھے جاتے ہیں۔   $ (۱۲) خفقان کا آسان نسخہ   ھوالشافی : گاجر جو نہ بالکل چھوٹی ہو اور نہ بڑی ہو تین عدد لے کر بھون لیں۔ یہاں تک کہ وہ نرم ہو جائیں۔ پھر ان کو اوپر سے چھیل لیں اور اندر سے گٹھلی سی نکال کر چینی کی پلیٹ میں رکھ کر رات کو شبنم (اوس) میں رکھ دیں۔ صبح اس میں قدرے عرق گلاب اور مصری ڈال کر کھلائیں۔ اس ترکیب سے گاجروں کو کھانا دل کو بے حد طاقت دیتا ہے۔ اور دل کی دھڑکن کو مفید ہے۔$    $ (۱۳) پیاس کی ز یادتی کے لیے بہتر ین نسخہ    	سنہری سنہری گاجریں لے کر ان کو کوٹ کر پانی نکالیں۔ اگر پانی دس تولہ ہو تو اس میں مصری تین تولہ ملا کر آدھ سیر پانی شامل کر کے کانچ کے گلاس میں ڈال کر پلائیں۔ اسی طرح دن میں دوبار پلایا کریں اس سے بفضلہ بھڑکی ہوئی پیاس بجھ جاتی ہے۔ اور آئندہ پیاس کم لگتی ہے۔$    @ شربت گاجر   	گاجر کا شربت تقریباً دل کی اکثر بیماریوں کے لیے مفید ثابت ہوتا ہے۔ طریقہ درج ذیل ہے۔   $ (۱۴) شربت د لخوش    ھوالشافی :  گاجریں جو بادامی رنگت کی اور پتلی پتلی ہوں لے کر ان کا پانی بقدر ایک سیر لے کر اس میں تین پائو مصری ملا کر قلعی دار دیگچی میں ڈال کر نرم آگ پر پکائیں۔ جب شربت کا قوام درست ہونے پر آئے تو اس میں قدرے روح بید مشک وغیرہ ملا کر اتار لیں۔ بس شربت تیار ہے۔   ترکیب استعمال :  روزانہ دن میں دو تین مرتبہ پانی ملا کر پیا کریں۔   فوائد :  دھڑکن‘ خفقان‘ دل کی کمزوری کے لیے بالکل سہل اور نفیس و مفید چٹکلہ ہے۔$    $ (۱۵) مربائے گاجر    	حسب ضرورت گاجروں کو لے کر پانی سے دھو لیں اور اوپر سے قدرے چھلکا بھی اتار ڈالیں۔ پھر چاقو سے ان کے چھوٹے چھوٹے ٹکڑے بنا لیں اور پھر ان کو شہد اور پانی ملے ہوئے میں جوش دیں۔ یہاں تک کہ خوب گل جائیں۔ ازاں بعد سرد کر کے کپڑے پر پھیلا دیں۔ تاکہ فالتو پانی نکل جائے۔ پھر محض شہد خالص میں ڈال کر ایک جوش دے کر اتار لیں اور چینی کے مرتبان وغیرہ میں ڈال کر رکھ دیں۔ اور پورے چالیس روز نکل جانے کے بعد استعمال میں لائیں۔$    $ (۱۶) اسی نسخہ کو ز یادہ موثر بنانا ہو    	تو اس میں فی سیر مربہ کے حساب سے ایک ایک ماشہ مندرجہ ذیل ادویات کو باریک پیس کر مربے کے اوپر چھڑک دیں۔ اس سے تاثیر بہت بڑھ جائے گی۔   ھوالشافی :  اگر لونگ‘ دارچینی‘ سونٹھ‘ الائچی خورد‘ جائفل‘ کبابہ‘ زربناد ‘ زعفران‘ کستوری خالص ان ادویات کو باریک پیس کر ملانا چاہیے۔   ترکیب استعمال :  روزانہ صبح و شام تین تولہ سے ۵ تولہ تک استعمال کریں۔   فوائد :  دل کی کمزوری کو دور کرتا ہے اور بفضلہ دل کو قوت دیتا ہے۔ مقوی باہ ہے ریح کو خارج کرتا ہے۔ نزلہ اور کھانسی کو مفید ہے۔$ @ &    ---             ساتواں باب     & معدہ و جگر کی بیماریاں   @ ہچکی      	ہچکی گو ایک معمولی بیماری ہے جو کہ دو چار منٹ رہ کر خود ہی ہٹ جایا کرتی ہے۔ مگر بعض اوقات یہ کم بخت گھنٹوں بلکہ دنوں اور ہفتوں تک پیچھا نہیں چھوڑتی۔ ایسے موقعہ پر ہچکی بہت تکلیف دینے والی ثابت ہوتی ہے۔ اس کی بار بار حرکت سے پسلیاں دکھنے لگتی ہیں۔ بات کرنے کا لطف نہیں رہ جاتا ہچکی کو دور کرنے کے لیے ایک سہل چٹکلہ لکھا جاتا ہے۔   $ (۱۷)ھوالشافی :  گاجر کو عورت کے دودھ میں گھس کر مریض کو اصل نسخہ سے آگاہی دیے بغیر ہدایت کریں کہ اس کو نسوار کی طرح سونگھ لے۔ بس سونگھنے کی دیر ہے۔ ان شاء اللہ فوراً بند ہو گی۔$    $ (۱۸) یرقان   	جس کو عام لوگ پیلیا کے نام سے پکارتے ہیں۔ اس کے لیے مولی تو ایک خاص تریاق ہے مگر ہم نے یہ بتلانا ہے کہ اس کے لیے گاجر بھی فائدہ مند چیز ہے۔ کیونکہ تقریباً مصنفین فحازن کا اس بات پر اتفاق ہے۔ کہ گاجر یرقان کو مفید ہے۔   ترکیب استعمال :  مریض یرقان کو گاجر کا پانی نکال کر اس میں مصری ملا کر تقریباً دس تولہ روزانہ صبح و شام پلانا چاہیے۔ ان شاء اللہ تعالیٰ یرقان دور ہو جائے گا۔$    $ (۱۹) ضعف جگر   	جب جگر کمزور ہو جاتا ہے تو کمزوری کی وجہ سے اپنے کام کو پوری طرح سر انجام نہیں دے سکتا۔ اس کا لازمی نتیجہ یہ نکلتا ہے کہ خون کم پیدا ہوتا ہے اور جب خون کم پیدا ہوا تو اس سے جلد کی رنگت مٹیالی سی ہو جاتی ہے۔ ذرا سا چلنے پھرنے اور کام کرنے سے دم چڑھ جاتا ہے اور اس کا نتیجہ استسقا جیسی شکل میں ظاہر ہوتا ہے۔ اس لیے جگر کی صحت کا خیال رکھنا نہایت ضروری ہے۔ جگر کو طاقت ور بنانے اور بدن میں خون پیدا کرنے کے لیے آج تک جو سب سے بہتر ٹانک معلوم ہوا ہے وہ فولاد یا لوہا ہے۔ اس بات پر حکیموں اور ڈاکٹروں کا اتفاق ہو چکا ہے یہی وجہ ہے کہ اگر ڈاکٹر لوگ ایسٹرن سیرپ تجویز کرتے ہیں۔ تو حکیم صاحب معجون خبث الحدید یا کشتہ فولاد دینے کی ہدایت کرتے ہیں۔ غرض یہ کہ ہر دو فریق لوہے کو ہی جگر کا تریاق مانتے ہیں۔ اب ہم بتاتے ہیں کہ گاجر جگر کے لیے ایک لاجواب شے ہے آپ پوچھیں گے وہ کیسے؟ سنئیے قدرت نے جو جڑی بوٹیاں یا سبزی ترکاریاں پیدا کی ہیں ان میں قدرتی طور پر کوئی نہ کوئی دھات شامل ہوتی ہے۔ چنانچہ ڈاکٹروں کا خیال ہے کہ گاجر میں فولاد کا عنصر بہت زیادہ شامل ہے۔ اس لیے جگر کی کمزوری والے مریض کو گاجر کا استعمال کرنا گویا دوسرے معنی میں کشتہ فولاد ہی استعمال کرنا ہے۔ رہا یہ سوال کہ کس طریقہ سے دی جائے سو یہ معمولی بات ہے میں عرض کرتا ہوں وہ سادہ سی بات ہے کہ روزانہ اچھی اور خوشنما گاجریں لے کر اتنی کھلائی جایا کریں جس سے مریض کو ہضم کرنے میں تکلیف نہ ہو۔ یا گاجر کا بنا ہوا مربہ یا عرق پلایا کریں گو یہ ایک آسان سی بات ہے مگر فائدہ میں بے مثل ہے۔$    $ (۲۰) پیٹ کے کیڑ ے    	یہ بھی بہت بری بیماری ہے جس کی بڑی نشانی یہ ہے کہ مریض کو صبح اٹھتے ہی شدت سے بھوک محسوس ہوتی ہے۔ نیز مریض کے سونے کی حالت میں پانی جاری رہتا ہے۔ ویدوں کا بیان ہے کہ گاجر پیٹ کے کیڑوں کو مارنے والی بہترین شے ہے۔ ترکیب یہ ہے۔   ھوالشافی : پہلے روز ایک گاجر اور دوسرے روز علیٰ ہذا القیاس ساتویں روز سات گاجریں کھلائیں۔ اور سات دن سات سات گاجریں کھلاتے رہیں۔ ان شاء اللہ اس سے وہ کیڑے جو آنتوں میں ہوتے ہیں رفع دفع ہو جائیں گے۔$    $ (۲۱) گاجر کا اچار   	زرد یا گلابی رنگ کی گاجریں لمبائی کے رخ کاٹ لیں اور اس قدر ابالیں کہ وہ قدرے نرم ہو جائیں۔ اب ان کو چار پائی پر دس منٹ تک پھیلا دیں تاکہ فالتو پانی نچڑ جائے۔ پھر ان گاجروں میں ذائقہ کے مطابق نمک مرچ اور رائی ڈال دیں اور انہیں مرتبان میں ڈال کر چند روز کے لیے رکھ دیں۔ یہ اچار معدہ کو طاقت دیتا ہے۔ جگر اور تلی کے امراض میں مفید ہے۔ خصوصاً جگر اور طحال کا سدہ کھولتا ہے۔ سرکہ میں تیار کردہ گاجر کا اچار ورم طحال کو دور کرتا ہے۔ یرقان کے لیے مفید ہے۔ اس کے کھانے سے قبض کھلتی ہے۔ نیز بواسیر اور سنگرہنی کے لیے مفید ہے۔$    $ (۲۲) جوارش گاجر   	یہ جوارش صرف ہاضم اور مفرح ہی نہیں ہے بلکہ اعضائے رئیسہ کو بھی تقویت دیتی ہے۔ ضعف باہ کے ان مریضوں کو جن کا معدہ بھی خراب ہو خاص طور پر مفید ہے۔ ترکیب تیاری درج ذیل ہے۔   ھوالشافی :  گاجریں اچھی اور عمدہ لے کر ان کا استخوان اور مغز دور کر لیں۔ پھر آدھ سیر ایسی گاجریں لے کر انہیں ایک سیر گائے کے دودھ میں پکائیں جب کھویاکی طرح ہو جائے تو خوب باریک کریں۔ یہاں تک کہ چھلنی سے نکلنے کے قابل ہو جائے۔ پھر اس میں ڈیڑھ سیر شہد شامل کر کے دوبارہ پکائیں۔ جب پانی بالکل خشک ہو جائے تو مندرجہ ذیل ادویات شامل ترکیب کریں۔   	سونٹھ‘ مصطگی رومی‘ دار چینی‘ جائفل‘ دار فلفل‘ لونگ‘ اندر جو شیریں‘ زعفران‘ سنبل الطبیب‘ خولنجاں ہر ایک تولہ تولہ شقاقل ۲ تولہ۔   	تمام مندرجہ بالا ادویات کو خوب باریک پیس کر مجموعہ میں شامل کریں۔ اور روزانہ بعد از غذا ۶۔۶ ماشہ صبح شام استعمال کریں۔$ @ &    ---          آٹھواں باب     & گردہ و مثانہ کی بیماریاں   	گردہ و مثانہ کی بیماریوں میں سے جن جن بیماریوں کے لیے معتبر حکماء نے گاجر کو ایک مفید دوا تجویز کیا ہے۔ ان بیماریوں کا نیچے کی سطروں میں بیان کیا جاتاہے۔   @ پتھری   	پتھری کا علاج بڑے بڑے مشہور ڈاکڑوں نے اپریشن کر کے اندر سے نکال دینا ہی تجویز کیا ہے۔ مگر یونانی حکیموں نے ایسے ایسے نسخہ جات ایجاد کیے ہیں جن سے پتھری ریزہ ریزہ ہو کر نکل جاتی ہے۔ چنانچہ ہم نے کنزالمجربات جلد دوم میں ایک ایسا نسخہ لکھا ہے جس سے جناب حکیم افضل احمد صاحب نے ان تمام پتھریوں کو حکیموں کے سالانہ جلسہ میں پیش کیا تھا۔ نیز اس قسم کے اور کئی نسخے خواص مولی میں بھی تحریر کیے گئے ہیں اب ذیل میں ایک نسخہ لکھا جاتا ہے۔   $ (۲۳) پتھری کور یت بنا کر نکال د ینے والی دوا    ھوالشافی : گاجروں کا پانی پائو بھر نکال کر اس میں تین ماشہ قلمی شورہ ملا کر پلایا کریں۔ اگر پتھری معمولی ہوئی تو بفضلہ چند یوم میں شرطیہ ٹوٹ کر نکل جائے گی۔$    $ (۲۴)ھوالشافی :  تخم گاجر ۴ تولہ‘ تخم مولی ۴ تولہ‘ ایک مولی کو کھوکھلی کر کے اس میں دونوں تخم بند کر کے اس کا منہ بند کریں۔ اور بھوبھل میں پکا لیں یہاں تک کہ بیجوں میں مولی کا پانی جذب ہو جائے۔ پھر نکال کر سایہ میں خشک کر لیں۔ خوراک ۵ تولہ گاجر کے  کے پانی سے  دیا کریں۔ اس سے بفضلہ چند روز میں پتھری ٹوٹ کر نکل جاتی ہے۔$    $ (۲۵) پیشاب میں رسوب آنا   	بعض اشخاص کو پیشاب میں رسوب سے آیا کرتے ہیں۔ یعنی اگر ان کا پیشاب کسی برتن یا شیشی وغیرہ میں کرا کر رکھا جائے تو نیچے گندھلا پن بیٹھ جاتا ہے۔ گردوں کی خرابی کی وجہ سے ہوتا ہے۔ اس کے لیے گاجر کا پانی پائو بھر روزانہ پینا بہت مفید ہے۔$    $ (۲۶) تکلیف سے پیشاب آنا   	اگر پیشاب تھوڑا تھوڑا اور تکلیف سے آئے اور جل کر آئے تو روزانہ دس تولہ گاجر کا پانی پینے سے بفضلہ ہفتہ عشرہ میں صحت ہو جاتی ہے کیونکہ اعلیٰ درجہ کی مدر بول چیز ہے۔$ @ &    ---          نواں باب     & مردوں کی خاص بیماریاں   	امراض مخصوصہ مردان میں جریان‘ احتلام‘ ضعف باہ‘ سرعت انزال‘ استرخاء ‘ نامردی وغیرہ شامل ہیں۔ ان امراض کا علاج اور چند ممسک نسخے درج ذیل ہیں۔   $ (۲۷) شربت گاجر   جو کہ ضعف باہ اور  درد پشت کے لیے اکسیری چیز ہے   	گاجر عمدہ کو لے کر پانی سے دھو لیں اور اس کی درمیانی ہڈی سی دور کر کے پانچ سیر تول لیں۔ پھر اس کے چھوٹے چھوٹے ٹکڑے کاٹ لیں۔ پانچ سیر پانی ملا کر قلعی دار دیگچی میں ڈال کر منہ کو آٹے سے بند کر کے پکائیں۔ جب اندازاً نصف سے زیادہ پانی جل جائے تو اتار لیں اور ہاتھوں سے مل کر ان کا پانی نچوڑ لیں۔ اور اس کے برابر شہد خالص ملا کر پکائیں۔ پھر سنبل‘ لونگ‘ خولنجاں‘ دار چینی ہر ایک تین ماشہ۔ زعفران چار ماشہ تمام ادویہ کی صاف کپڑے میں پوٹلی بنا کر اس میں چھوڑ دیں لیکن پوٹلی بہت ڈھیلی ہونی چاہیے تاکہ تھوڑی تھوڑی دیر کے بعد اس کو ملتے رہیں۔ یہاں تک کہ دوا شربت کے قوام پر آ جائے۔ بس شربت تیار ہے بوقت ضرورت روزانہ صبح و شام بقدر ۵ تولہ پیا کریں۔ بفضلہ ضعف باہ کو آرام ہو گا اور درد کمر یا پشت کا درد جاتا رہے گا۔$    $ (۲۸) حلوائے گذر مغز یات والا    جو کہ منی کو زیادہ پیدا کرتا ہے اور قوت باہ کو بڑھاتا ہے   	گاجریں عمدہ سی لے کر ان کو پہلے پانی سے خوب اچھی طرح سے دھو کر اوپر سے چھیل لیں اور اندر سے ہڈی سی نکال دیں۔ اور پھر کدوکش کر لیں یا پھر کدوکش نہ ملنے کی صورت میں سل بٹہ پر باریک پیس لیں۔ اب ان گاجروں کو سیر بھر لے کر سیر بھر گائے کے دودھ میں جوش دیں۔ جب گاجریں اچھی طرح گل جائیں اور تمام دودھ خشک ہو جائے تو اتار کر رکھ لیں اور علیحدہ کڑاہی میں گھی ڈیڑھ پائو ڈال کر چولھے پر رکھیں اور نیچے نرم نرم آگ جلائیں۔ جب گھی سرخ ہو جائے تو اس میں گاجریں نرم شدہ ڈال کر بریاں کریں یہاں تک کہ نہ ہی تو کچی رہیں اور نہ ہی جلنے پائیں۔ اب اس میں آدھ سیر مصری باریک شدہ ڈال کر پانچ منٹ تک رہنے دیں۔ اور پھر اتار لیں اور نیچے لکھے ہوئے مغزیات جو کوب کر کے شامل کریں۔   	مغز بادام شیریں ۵ تولہ‘ مغز اخروٹ  ۲ تولہ‘ مغز چلغوزہ  ۲ تولہ‘ مغز نارجیل (کھوپا)  ۵تولہ‘ مغز پستہ ۲ تولہ‘ فندق  ۲ تولہ‘ مغز چرونجی ۲ تولہ‘ بس حلوہ تیار ہے۔   ترکیب استعمال :  بوقت صبح ناشتہ کے طور پر ۵ تولہ سے ۷ تولہ تک اور چاندی کا ورق لپیٹ کر کھایا کریں۔ دل کی کمزوری اور ضعف باہ کے شاکی شخص کے لیے ایک بے بہا چیز ہے۔   نوٹ :  اگر اس حلوا میں زردی بیضہ مرغ نیم برشت‘ یعنی ابلے ہوئے انڈے کی زردی چند عدد ملا دی جائیں تو اس سے حلوا کے فوائد میں بیش بہا اضافہ ہو جاتا ہے۔$    $ (۲۹) حلوائے گذر مغز سرکنجشک والا   جو کہ سستی نامردی اور کمزوری باہ کے لیے لاجواب چیز ہے   	 گاجریں سرخ و شیریں کا چھلکا اور لکڑی دور کر کے ایک سیر لیں اور موٹے موٹے چھوہارے گٹھلی نکالے ہوئے آدھ سیر لے کر دونوں کو گائے کے دودھ بقدر ضرورت میں پکائیں۔ تاکہ یہ چیزیں گل جائیں اس کے بعد نکال کر لکڑی کی ہاون یعنی اوکھلی میں کوٹیں۔ تاکہ مثل مرہم ہو جائیں پھر بھنے ہوئے چنوں کا آٹا‘ میدہ گندم ہر ایک ۴ تولہ ساڑھے چار ماشہ کو تھوڑے سے گائے کے گھی میں بریاں کر لیا جائے  اور قند سفید ایک سیر‘ شہد سفید آدھ سیر دونوں کو پانی میں حل کر کے چھان لیں۔ اور بھنے ہوئے آٹے میں ملا کر پکائیں تاکہ قوام بن جائے۔ اس کے بعد کوٹی ہوئی گاجر اور چھوہارے ملائیں اور تین جوش دے کر اتار لیں۔ بعدہ چڑوں کا مغز چالیس عدد بھی داخل کریں اور تمام کو اچھی طرح ملائیں اور آخر میں مغز فندق‘ مغز بادام شیریں‘ مغز پستہ‘ مغز چلغوزہ‘ مغز نارجیل ہر ایک دو تولہ‘ ۱ ماشہ ثعلب مصری‘ گوکھرو (دودھ میں بھگو کر خشک کیا ہوا) دار چینی‘ سونٹھ‘ خولنجاں ہر ایک ساڑھے دس ماشہ۔ زعفران‘ مشک خالص‘ ہر ایک ساڑھے تین ماشہ باریک پیس کر ملائیں۔   ترکیب استعمال :  روزانہ صبح کے وقت ۳ تولہ حلوا پائو بھر گائے کے دودھ کے ہمراہ کھائیں۔   فوائد :  تقویت باہ کے لیے بہت مفید ہے۔ تجربہ میں آ چکا ہے منی پیدا کرنے اور بدن کو موٹا کرنے میں بے نظیر ہے۔ درد کمر اور گردہ و مثانہ کی کمزوری کو دور کرنے کے لیے ایک خاص چیز ہے۔ شاہ ارزانی مرحوم کی تالیف میں ہے۔   نوٹ :  اگر چڑوں کے مغز نہ مل سکیں تو ۲۰ عدد زردی بیضہ مرغ ملا لیں۔ مگر فوائد میں کمی ضرور رونما ہو جائے گی۔$    $ (۳۰) قوت باہ   	 گاجریں مقوی باہ اور مغلظ منی ہیں۔ ان میں خیزش زیادہ ہوتی ہے۔ شہد میں ڈالا ہوا گاجروں کا مربہ قوت باہ کو زیادہ کرتا ہے۔$ &           دسواں باب     & عورتوں کی خاص بیماریاں   	امراض مخصوصہ زناں میں حیض کی بندش‘ حیض کی کثرت‘ عسرولادت‘ پرسوت کا بخار‘ اسقاط وغیرہ کے لیے گاجر مفید غذا تسلیم کی گئی ہے۔ چند موثر نسخے درج ذیل ہیں۔   $ (۳۱) اسقاط حمل   	اگرچہ شرعاً اور اخلاقاً یہ فعل ناجائز ہے۔ مگر خدانواستہ کبھی ایسی صورت پیدا ہو جائے تو گاجر کے بیجوں کو جوش دے کر چند روز ۲۔۲ تولہ روزانہ استعمال کریں تو حمل گر جائے گا۔$    @ حیض کی بندش   	حیض کی بندش یا کمی ایسی بری بیماری ہے کہ اس سے ہزارہا عورتیں دکھ جھیل رہی ہیں۔ صرف یہی نہیں کہ حیض کی بندش سے مریضہ کو بہت تکلیف ہوتی ہے۔ اور بہت سی بیماریاں ہو جاتی ہیں۔ بلکہ جب حیض با فراعت نہ آئے تو وہ اولاد کی نعمت سے بھی محروم رہتی ہے۔   $ (۳۲) جوشاندہ حیض کشا   ھوالشافی :  تخم گاجر ایک تولہ‘ گڑ ۲ تولہ‘ آدھ سیر پانی میں ڈال کر ابالیں۔ جب پانی آدھا رہ جائے تو چھان کر مریضہ کو پلائیں۔ اس سے بفضلہ مدتوں کا رکا ہوا حیض کھل جاتا ہے۔ اگر حیض درد سے آتا ہو تو حیض کے دنوں میں پلانے سے بفضلہ بلا درد آنے لگتا ہے۔$    $ (۳۳) حیض کشا سفوف   ھوالشافی : تخم گاجر دس تولہ‘ مصری دس تولہ باریک پیس کر ملا لیں اور حیض کے دنوں سے اندازاً تین دن پہلے شروع کریں۔ اور دو تولہ روز کے حساب سات دن دیں۔$    $ (۳۴) عسرولادت   	بچہ جننے کا وقت عورت کے لیے ایک نہایت ہی نازک اور خطرناک ہوتا ہے۔ واقعی اس عورت کے سرہانے کفن والا معاملہ ہوتا ہے۔ جہاں بچہ پیدا ہونے میں ذرا سی دیر ہوئی اور عورت کی جان پر آبنی۔ ہزاروں عورتیں اس نازک وقت میں جان بحق ہو جاتی ہیں۔   	آپ کو یہ معلوم کر کے خوشی ہو گی کہ خداوند کریم نے بعض ادویات میں ایسی تاثیر بھر رکھی ہے کہ ان کے استعمال سے بچہ بلا تکلیف پیدا ہو جاتا ہے۔ چنانچہ ہم نے اس قسم کے شاہانہ نسخے کنزالمجربات میں درج کر دیے ہیں۔ ایک نسخہ یہاں لکھا جاتا ہے۔   	جب مریضہ تکلیف میں مبتلا ہو اور بچہ پیدا ہونے میں نہ آتا ہو تو چاہئے کہ چند دھکتے ہوئے انگاروں کے اوپر تخم جذر یعنی گاجر کے بیج ڈال کر مریضہ کے مقام …کو دھونی دیں۔ تاکہ اس کا اثر رحم تک جائے۔ اس سے بفضلہ فوراً بچہ پیدا ہو جاتا ہے۔$    $ (۳۵) پرسوت کا بخار   	 بچہ جننے کے بعد عام طور پر جو عورتوں کو بخار ہو جایا کرتا ہے اس کو پرسوت کا بخار کہتے ہیں۔ اس کے لیے بھی تخم گاجر ایک نہایت عمدہ چیز ہے۔   ھوالشافی :  تخم گاجر ۶ ماشہ‘ سونف ۱ تولہ کو پائو بھر پانی میں جوش دیں۔ جب آدھا پانی جل چکے تو اس میں پائو دودھ گائے یا بکری کا شامل کرکے حسب ضرورت کھانڈ سے میٹھا کر کے گرم گرم پلائیں۔ ان شاء اللہ اس سے پرسوتی بخار کو آرام ہو جائے گا۔$    $ (۳۶) بدن ٹو ٹنا   	یہ بھی ایک بیماری ہے کہ جس میں اچانک بیمار کا بدن ٹوٹنے لگتا ہے۔ ایسا معلوم ہوتا ہے کہ مریض بے حد تھکا ہوا ہے۔ کام کاج کرنے کو دل نہیں چاہتا۔ اس کے بہت سے سبب ہیں۔ جن میں سے بڑا سبب ڈاکٹروں کے نزدیک یہ ہے کہ ایسے مریض کے پیشاب میں کیلسیم (چونا) زیادہ خارج ہوا کرتا ہے ان کا خیال ہے کہ بدن میں چونے کی مقدار کافی ہو تو یہ بیماری نہیں ہوتی۔ لہٰذا ہم اس کا علاج بیان کرتے ہیں کہ اگر ایسا مریض روزانہ دو چار گاجریں یا حلوائے گاجر یا مربہ کھا لے تو اس سے چونا بدن میں بکثرت پیدا ہو کر اس مرض سے چھٹکارا حاصل ہو جاتا ہے۔$    $ (۳۷) چہرہ و بدن کی رنگت کو نکھارنے کی ترکیب   	ہر شخص چاہتا ہے کہ اس کے چہرے کی رنگت نکھری ہوئی اور خوش نما ہو۔ آئیے! ہم بتا دیں۔ کہ گاجروں میں اللہ تعالی نے یہ وصف بھی بھر دیا ہوا ہے کہ گاجروں کے استعمال سے بدن کی رنگت خوشنما ہو جاتی ہے۔ چنانچہ فرانسیسی عورتیں اپنے چہرہ کی رنگت کو خوشنما اور دلفریب بنانے کے لیے گاجروں کو بکثرت استعمال کرتی ہیں۔   	میرے خیال میں تنہا گاجروں کی بجائے اگر گاجروں کو شہد لگا کر کھایا جائے تو زیادہ مفید ہے۔$ @ &           گیارھواں باب     & متفرقات   $ (۳۸) استسقاء   	 اگر پیٹ پانی بھر کر مشیکزہ کی طرح ہو جائے تو اس کے لیے گاجر کا مربہ بے حد مفید ہے۔ اسے مسلسل چند روز استعمال کریں ان شاء اللہ فائدہ ہو گا۔$    $ (۳۹) ورم طحال   	 تلی کا ورم ایک خطرناک مرض ہے جس سے چہرہ سوج جاتا ہے۔ اس مرض کے ازالہ کے لیے دوپہر کے کھانے کے ساتھ گاجر کا اچار استعمال کریں ۔ ہفتہ کے استعمال سے فائدہ ہوگا۔   	 یہ اچار یرقان کے لیے بھی فائدہ مند ہے۔$    $ (۴۰) پھنسیوں کا ورم   	اگر پھنسیاں متورم ہوں اور ورم اترتا ہوا نظر نہ آ رہا ہو تو گاجروں کو خشک کر کے باریک پیس لیں۔ اور قدرے نمک ملا کر ورم پر باندھیں۔ ورم تحلیل ہو جائے گا۔$    $ (۴۱) بدبودار زخم    	جس زخم سے بدبو آتی ہو اور وہ بھرنے میں نہ آتا ہو تو گاجر کو خوب اچھی طرح باریک پیس کر پانی ملا کر آگ پر پکائیں۔ جب پانی جل کر مرہم سی بن جائے تو اس کو ململ کے صاف کپڑے پر لگا کر زخم پر چپکا دیں۔ ان شاء اللہ زخم کو آرام ہوگا۔$    $ (۴۲)  آ گ سے جلنا   	 اگر خدانخواستہ کسی طرح بدن پر آگ پڑ جائے تو فوراً گاجر کو پیس کر اوپر لیپ کر دینا چاہیے۔ اس سے بفضلہ فوراً جلن اور سوزش مٹ کر تسکین ہو جاتی ہی۔$    $ (۴۳) لاغری   	 دنیا میں ایسے ہزاروں ہا نوجوان نظر آئیں گے جو بہت دبلے اور لاغرہوں گے۔ جن کی اکثر یہ خواہش ہوتی ہے کہ وہ فربہ جسم ہو جائیں۔ لہٰذا ان کے لیے گذارش ہے کہ گاجروں میں اللہ تعالی نے یہ خاص وصف رکھا ہے کہ اس سے بدن موٹا ہو جاتا ہے۔ اس لیے گاجر کا حلوا ہر سردی کے موسم میں کثرت سے استعمال کرنا چاہیے۔ حلوہ گاجر کی ترکیب پہلے لکھی جا چکی ہے وہاں سے ملاحظہ فرما کر تیار کریں۔$ &    ---         بارھواں باب    & کشتہ جات   	بہت ممکن ہے کہ گاجر سے بہت سے کشتہ جات تیار ہوتے ہوں۔ لیکن جو تراکیب مجھے معلوم ہیں وہ نیچے کی سطور میں بیان کرتا ہوں۔ اگر کسی صاحب کو  اور ترکیبیں معلوم ہوں تو براہ کرم وہ میرے نام پر لکھ کر روانہ فرمائیں۔ بصد شکریہ آئیندہ ایڈیشن میں درج کر دی جائیں گی۔   $ (۴۴) کشتہ فولاد   	 فولاد کا برادہ ۵ تولہ کو کسی چینی کے پیالہ میں ڈال کر اس پر دس چھٹانک گاجر کا پانی ڈال دیں۔ اور دھوپ میں رکھ دیں کچھ عرصہ میں پانی خشک ہو جائے گا۔ اس وقت اور پانی دس چھٹانک ڈال دیں۔ اسی طرح تین مرتبہ کریں ان شاء اللہ بغیر آگ کے فولاد کا کشتہ تیار ہو جائے گا۔ اس کو کھرل میں ڈال کر باریک پیس لیں اور بوقت ضرورت ایک رتی سے دو رتی تک صبح و شام گرم دودھ سے کھلایا کریں۔ اس سے قوت باہ بڑھتی ہے اور اگر صبح کے وقت چھاچھ سے کھلائی جائے تو ورم طحال اور ورم جگر کو مفید ہے۔ مکھن میں کھلانے سے جریان کو فائدہ ہوتا ہے۔$    $ (۴۵) کشتہ عقیق و مرجان و سنگ یشب   	عقیق و مرجان کا اکسیر دل ہونا تو کوئی چھپی ہوئی بات نہیں۔ لیکن جب گاجر میں ان کو کشتہ بنا لیا جائے تو بس پھر ان کے اثر میں کسی کو کلام کی گنجائش ہی نہیں رہتی۔ ترکیب یہ ہے کہ تینوں چیزوں میں سے جس چیز کو کشتہ کرنا مقصود ہو لے کر کٹھالی (بوتہ) میں ڈالیں اور دھکتے ہوئے کوئلوں کی آگ میں رکھ کر حرارت کو تیز کر دیں۔ جب لال سرخ ہو جائے تو اس کو گاجر کے پانی میں ڈال دیں اور پھر نکال کر اس طرح گرم کریں اسی طرح کم از کم دس گیارہ بار کریں۔ اس کے بعد گاجریں کو کاٹ کر ان کے درمیان رکھ کر کوزہ کے منہ کو مٹی سے بند کر کے پندرہ بیس سیر اوپلوں کی آگ دیں۔ امید ہے کہ ایک ہی آگ میں کشتہ ہو جائے گا۔ ورنہ پھر بدستور کوزہ بند کر کے آگ دیں۔ بس کشتہ تیار ہے باریک پیس لیں۔   ترکیب استعمال :  صرف ایک رتی مکھن یا گلقند میں دیا کریں۔   فوائد :  دل کی کمزوری‘ دل کی دھڑکن‘ پیاس وغیرہ کے لیے خاص چیز ہے۔$    $ (۴۶) کشتہ سنگ یشب برنگ سرخ   	اس موقعہ پر ہمیں اپنے  مرحوم سنیاسی دوست حکیم ولایت علی سنیاسی کی یاد اس کشتہ نے دلا دی۔ موصوف سنگ یشب کا ایک کشتہ برنگ سرخ کیا کرتے تھے اور بقول ان کے وہ دل کے مریضوں کے لیے بہت ہی مفید تھا۔ ایک بار میں نے ان سے اپنے مطب کے لیے خریدا بھی تھا۔ صحیح بات یہ ہے کہ میں ان کی تیار شدہ دوا کو اپنی تیار شدہ کے قائم مقام تصور کر کے خرید لیا کرتا تھا۔ ان میں خاص صفت یہ تھی کہ دوسرے سنیاسیوں کی طرح بخیل نہ تھے۔ دوسروں کے متعلق تو نا معلوم ان کا کیا رویہ تھا کم از کم میرے لیے تو وہ بے حد سخی تھے۔ اپنا کوئی نسخہ مجھ سے نہیں چھپاتے تھے درآنحالیکہ انہیں میری اس کمزوری یا خوبی کا بخوبی علم تھا کہ میری تمام دوڑ دھوپ نسخوں کے اخفاء کے لیے نہیں بلکہ افشاء کے لیے ہوتی تھی۔   	نسخہ حاضر ہے اللہ تعالی صاحب نسخہ کو اپنی رحمتوں سے نوازے۔ آمین۔   ھوالشافی :  بادامی رنگ کی شیریں قسم کی گاجروں کا پانی نکال کر رکھیں اور سنگ یشب کو ابرک کے ٹکڑے پر رکھ کر کوئیلوں میں سرخ کریں اور پھر اس پانی میں بجھائو دے لیں۔ اور یہ کم از کم دس بارہ مرتبہ کریں اور پھر پختہ کھرل میں ڈال کر آب گاجر میں دن بھر کھرل کر کے ٹکیہ بنا کر اور کوزہ میں بند کر کے دس سیر اپلوں کی آگ دیں۔ اور پھر نکال کر دن بھر پیسیں اور بدستور آگ دے دیں۔ اسی طرح بار بار کریں کہ یہ کشتہ بے حد ملائم ہو جانے کے ساتھ ساتھ سرخ رنگ کا ہو جائے تیار ہے۔   ترکیب استعمال :  خوراک ایک رتی ہمراہ مناسب خمیرہ یا شربت کے دیں۔   فوائد :  ضعف دل  ‘گھبراہٹ ‘بے چینی‘ دل دھڑکن کے لیے بے حد مفید اکسیری دوا ہے۔$    $ (۴۷) کشتہ ابرک   	ابرک کا کشتہ باریک بخاروں کے لیے ایک بیش قیمت شے خیال کیا جاتا لیکن اس میں شبہ نہیں کہ اس کے مفید ہونے میں ترکیب کو بہت بڑا دخل ہے چنانچہ جو ترکیب نیچے بیان کی جاتی ہے اس کے مطابق بنایا ہوا کشتہ تپ دق کو ازحد مفید ثابت ہوتا ہے۔   ھوالشافی :  ابرک سفید یا سیاہ ۵ تولہ لے کر اس کو پتھر کے کونڈے میں ڈال کر کھرل کریں اور اس میں پائو بھر گاجر کا پانی بذریعہ کھرل جذب کریں اور پھر اس کی ٹکیہ بنا کر مٹی کے کوزہ میں بند کر کے مٹی سے منہ بند کر دیں اور پھر پندرہ سیر اوپلوں کی آگ دیں۔   ترکیب استعمال :  عام بخاروں میں ایک رتی کشتہ عرق سونف یا گرم پانی سے دیں اور دق کے بخاروں میں ایک عرق بخار (جس کا نسخہ کنزالمجربات جلد اول میں لکھا گیا ہے) یا گدھی کے دودھ سے تین مرتبہ کھلایا کریں۔ بڑی ہی بے نظیر اور لاثانی شے ہے۔$    $ (۴۸) صلا یہ سم الفار   	ابن آدم خلیفتہ اللہ ہے اس نے بڑے بڑے جگادری جانوروں شیر اور بھیڑیے قسم کے درندوں کو رام کر لیا ہے۔ پھر اسے سم الفار ایسی زہر کو آبحیات میں تبدیل کر لینا کیا مشکل تھا۔   	چنانچہ اسے کشتہ بنایا گیا۔ اس کی شگفت کی گئی اسے مناسب ادویات میں شامل کر کے کھرل میں پیس پیس کر صلایہ تیار کیا گیا اور پھر اس سے بجا طور پر آبحیات بنا لیا گیا۔   	آج ہم یہاں ایک آخرالذکر قسم کا نسخہ بیان کرتے ہیں۔   ھوالشافی :  سم الفار ایک تولہ بلوری لے کر کھرل میں پیسیں اور سفوف بن جانے پر گاجر کا پانی ڈال کر کھرل کرتے رہیں۔ حتیٰ کہ تین بوتلیں گاجر کے پانی کی اس میں پیستے پیستے جذب ہو جائیں۔ اب اسے گولی کے قوام پر لانے کے بعد باجرہ کے دانے سے ذرا بڑی گولیاں بنا کر رکھیں۔   ترکیب استعمال : ضعف باہ‘ کھانسی‘ دمہ کے مریض کو پہلے تازہ مکھن یا ملائی کھلا کر یا نہ ہونے کی صورت میں خالص گھی کا حلوہ کھلا کر ایک گولی حلوہ میں لپیٹ کر کھلائیں۔ دوران استعمال گھی اور دودھ بقدر ہضم کھلاتے رہیں۔   	بفضلہ تعالیٰ تیسری خوراک میں اس کے فوائد دیکھ لیں گے۔$    $ (۴۹) کشتہ شنگرف   	 ایک ڈیڑھ پائو کے قریب موٹی گاجر لے کر اس میں ایک تہائی گاجر کی لمبائی کے برابر سوراخ کریں اور اس میں شنگرف کا ایک تولے کا ٹکڑا رکھ دیں۔ پھر اسے گاجر کے برادہ سے پر کریں اور گاجر پر مٹی کا ہلکا سا ضماد کر کے کپڑا لپیٹ دیں۔ جب مٹی خشک ہو جائے تو اسے بھوبل میں اس طرح دبائیں کہ نوک نچلی جانب ہو۔ جب بخوبی پک جائے تو یہاں سے نکال کر دوسری گاجر میں شنگرف ڈال دیں اور پھر یہی عمل کریں۔ اسی طرح یہی عمل سوبار کریں۔ نہایت عمدہ کشتہ تیار ہوگا۔   ترکیب استعمال :  نصف چاول تا ایک چاول تک ہمراہ مناسب بدرقہ۔$    $ (۵۰) کشتہ قلعی   	گاجر کے بیج آدھ پائو لے کر باریک پیس لیں اس میں سے ایک چھٹانک ٹاٹ پر بچھا کر اوپر ایک تولہ قلعی کے ورق چن دیں۔ اس کے اوپر باقی ماندہ سفوف گاجر رکھ کر اوپر ٹاٹ کا ٹکڑا رکھیں۔ اور پانچ سیر اپلوں کی آگ دیں شگفتہ کشتہ برآمد ہوگا۔   ترکیب استعمال :  ایک تا ۲ رتی۔   فوائد :  معدہ اور جگر کی جملہ امراض کے لیے مفیدہے۔ نیز مدر بول و حیض ہے۔$    $ (۵۱)  کشتہ ہڑتال گئوونتی   	گئوونتی ایک ایسی جامع النفع ارزاں اور بے ضرر چیز ہے کہ شاید اس کی اور مثال کم ہی ملے گی۔ اس بے ضرر مگر مفید دوا کو جس پھل اور جس بوٹی میں کشتہ بنائو گے یہ اس کی پوری تاثیر اپنے اندر جذب کر لے گی۔ بعض تجربہ کار حکماء مختلف قسم کی ترکیبوں سے گئوونتی کا کشتہ بنا کر اپنا پورا مطب چلاتے رہتے ہیں۔   	بنائً علیہ ہم ذیل میں ایک ایسی ترکیب پیش کرتے ہیں جو بفضلہ تعالیٰ ضعف قلب کے مریضوں کے لیے جواہر مہرہ اور یاقوتی کا کام دیتی ہے ۔   ھوالشافی :  نغدہ گاجر پائو بھر میں ۲ تولہ‘ ہڑتال گئودنتی کی ڈلی رکھ کر کوزہ میں گل حکمت کر کے پانچ سیر اپلوں میں پھونک لیں اور ایک رتی سے لے کر چار رتی تک مناسب شربت سے دیتے رہیں۔   	بفضلہ پیسوں میں روپے کا کام حاصل ہو جائے گا۔$ &    ٭٭٭