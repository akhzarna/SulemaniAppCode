   
   	   پہلا باب   
   
   & انگور کا تعارف
   
   @ مختلف نام
   $	اردو 	انگور	بنگلہ 	انگر۔ بیلونہ
   	 گجراتی 	دہراکیہ	انگریزی 	گریپ
   	لاطینی 	مائیتس نی فیرا	عربی 	عنب۔ عوزہ۔ زبیب
   	فارسی 	انگور	ہندی 	انگور
   	سنسکرت 	دراکشا	پشتو 	کوڑ 
   	بلوچی 	انگور$ 
   @ اقسام
   $	۱۔  بری 		۲۔ کوہی 		۳۔ بستانی$ 
   @ باعتبار حجم
   $	۱۔ گول 			۲۔لانبا 	
   	۳۔چھوٹا 		۴۔بڑا $
   @ باعتبار رنگ
   $	۱۔ سفید سبزی مائل 		۲۔ زردی مائل 
   	۳۔ سرخ 		۴۔سیاہ $ 
   @ انگور
  $   تاریخ :  انگور ایک مشہور و معروف ہر دلعزیز میوہ ہے جس سے تقریباً ملک کا بچہ بچہ واقف ہے۔ اس کی روح پرور رنگت اور اس کی دلنواز ساخت بے حد جاذب نظر ہوتی ہے۔ کون ہے جو انگور کے دلفریب خوشے پڑے ہوئے دیکھے اور اس ذائقہ نواز و حلاوت زا میوے سے زبان کو محروم رکھے۔ یقینا ہر وہ شخص جس کی جیب اجازت دیتی ہے اس کو استعمال کرتا ہے۔ خصوصاً بیماروں کے لیے تو ان کا رس آب حیات کا جرعۂ شیریں ہوتا ہے۔
   انگور تمام میووں سے افضل ہے
   	 ہم ہزارہا لوگوں کا اس بات پر اتفاق ہے کہ انگور تمام میووں کا سردار ہے۔ چنانچہ ایک فارسی شاعر بھی اپنے خیالات کا اظہار بدیں الفاظ کرتا ہے	؎
   نہ انگور شد نام ہر میوہ
   نہ مثل زبیدہ است ہر بیوہ $ 
   @ انگور کی پیدائش کس زمانہ میں ہوئی؟
   	 $ زمانہ قدیم سے دنیا کے باشندے انگور کھاتے آئے ہیں۔ اہل مصر و چین تو مدت مدید سے اس کی فضیلت کے قائل ہیں۔ اکثر مورخین کا خیال ہے دنیا میں سب سے پہلے حضرت نوح علیہ السلام نے انگور کی کاشت کی تھی واللہ اعلم۔
   	 ادھر قدیم یونانیوں کا اعتقاد تھا۔ کہ دیوی سس (جس کو اہل ہنود اندر دیوتا کے نام سے یاد کرتے ہیں) نے دنیا کی تمام قوموں کو انگور کی کاشت کرنے اور اس سے شراب بنانے کی تعلیم دی تھی۔
   	  علاوہ ازیں سنسکرت کے دو بہت طویل زمانہ کے لکھے ہوئے گرنتھ چوک و شسرت کے مطالعہ سے بھی معلوم ہوتا ہے کہ انگور بہت قدیمی میوہ ہے۔ چنانچہ انہوں نے دراکشا ارشا کے نام سے شراب انگور کا ذکر کیا ہے۔
    کشمش :  بیدانہ انگور (جو بلا تخم کے ہوتا ہے) جب بیل پر پک کر سوکھ جاتا ہے تو وہ کشمش یا چھوٹی داکھ کے نام سے پکارا جاتا ہے۔ انگور کی طرح یہ بھی رنگت کے لحاظ سے کئی قسم کی ہوتی ہے۔ عمدہ وہ ہوتی ہے جس کا دانہ بڑا اور رنگت سبز ہو۔ سیاہ رنگت کی ردی خیال کی جاتی ہے۔ 
    طبیعت : اس کی طبیعت میں حکماء کا اختلاف ہے۔ چنانچہ بعض کا خیال ہے۔ کہ دوسرے درجے میں گرم اور پہلے درجے میں خشک ہے اور بعض پہلے درجے میں گرم اور تر بتاتے ہیں۔ بعض کا خیال ہے کہ سیاہ سب سے زیادہ گرم ہے۔ بعد ازاں سرخ پھر سبز اور سفید ہے۔ واللہ اعلم۔
    مویز منقیٰ : یہ بڑا انگور ہے جو بیج والا ہوتا ہے اور بیل پر ہی کشمش کی طرح پک کر خشک ہو جاتا ہے۔ اس کی بھی متعدد قسمیں ہیں۔ جن میں سے بہتر وہ ہے جس کا دانہ بڑا اور موٹا ہو اور ذائقہ میں شیریں زیادہ ہو۔ نیز اس میں سے بیج کم نکلیں۔
   	 دوسری قسم وہ ہے جس کا دانہ چھوٹا اور کم گودے کا ہو اور  بیج زیادہ رکھتا ہو۔$ 
   @  ایک غلط فہمی کا ازالہ :  مو
   $یز منقیٰ اس مویز کو کہتے ہیں جس میں سے بیج نکال دیے گئے ہوں۔ گویا کہ منقیٰ مویز کی صفت ہے۔ مگر اب غلطی سے عام لوگ ہی نہیں بلکہ اکثر طبیب بھی اس کے اصلی نام مویز کو چھوڑ کر منقیٰ کے نام سے پکارتے ہیں۔ حالانکہ اس کا اصل نام مویز ہے:- 
    طبیعت :  اس کی طبیعت میں بھی حکماء کو اختلاف ہے جس کی وجہ دراصل انگور کا گودے والا ہونا یا کم گودے والا ہونا ہے۔ علیٰ ہذا القیاس اس کا موسم سرمایا گرما میں پیدا ہونا ہے۔ لہٰذا اس بنا پر یہ اختلاف واقع ہوا ہے صحیح یہ ہے کہ جس میں گودا زیادہ اور شیریں ہو وہ زیادہ گرم ہے۔ مگر کم گودے والا اور ترشی نما مویز کم گرمی اپنے اندر رکھتا ہے۔ مگر اس کے بیجوں کو تقریباً تمام حکماء سرد خشک مانتے ہیں۔ واللہ اعلم۔$ 
   @ مویزج
   	 $ دراصل یہ لفظ فارسی زبان کے لفظ مویزک بروزن کنیزک سے معرب کیا ہوا ہے۔ جس کو عربی میں زبیب الجبل اور انگریزی میں سٹے فی سیگری سیمینا کہتے ہیں۔ جناب ڈاکٹر غلام  جیلانی صاحب اپنی مشہور عالم تصنیف میٹر یا میڈیکا میں رقم طراز ہیں کہ دراصل یہ نام یونانی نام سٹے فس اگر یا سے لیا ہے۔ جس کے معنی ہیں جنگلی خوشہ۔ چونکہ مویزج ایک ایسا نام ہے جس سے عام لوگ مویز منقیٰ سمجھ بیٹھتے ہیں لہذا اس خیال سے کوئی صاحب کسی نسخے میں بجائے مویز منقیٰ کے مویزج نہ لکھ ماریں۔ ہم مویزج کے متعلق کچھ نہ کچھ ذیل میں بیان کرتے ہیں۔
   	  مویزج کو اطبائے قدیم اپنے استعمال میں لاتے رہے ہیں اور اس کو  دافع جزام و قے آور ادویات میں استعمال کرتے رہے ہیں۔ اطبائے جدید بھی استعمال کر رہے ہیں۔ لیکن بوجہ سخت زہریلا ہونے کے اس میں نہایت احتیاط درکار ہے۔ $
   @ انگور کے بار ے میں ایک اہم مضمون
   	 $ زمانہ قدیم سے انگور کا شمار بہترین پھلوں میں کیا جاتا ہے۔ اسے تازہ تو استعمال کیا ہی جاتا ہے مگر خشک کیا ہوا انگور بھی بے شمار فوائد کا حامل ہے۔ تازے انگور کے متعلق تحقیق یہ ہے کہ وہ ٹھنڈا ملین مسکن اور مدر ہوتا ہے۔ بعض اطباء تو بہت سی بیماریوں کا علاج محض انگور سے ہی کرتے ہیں۔ اس طرح کہ مریض اس علاقے میں بھیج دیا جاتا ہے جہاں انگور کے باغات کثرت سے پائے جاتے ہیں۔ شروع میں مریض سے کہا جاتا ہے کہ وہ انگور کے کسی باغ میں جا کر ہر پانچ منٹ میں ایک انگور کے حساب سے ایک دن میں اتنے گھنٹے تک برابر کھاتا رہے۔ اس کے انگوروں کی مقدار خوراک ایک پونڈ سے لے کر آٹھ پونڈ یومیہ تک بڑھا دی جاتی ہے۔ مگر اس تدریجی رعایت کے ساتھ کہ مریض کو اس پھل سے نفرت نہ ہو جائے۔ ایک آدھ ماہ بعد کچھ ہلکی اور زود ہضم غذائیں بھی دی جانے لگتی ہیں۔ اس صورت میں انگوروں کا استعمال دونوں وقت کھانے سے پون گھنٹہ پہلے کیا جاتا ہے۔ اس انگوری علاج کا کورس ایک ماہ سے لے کر تین ماہ تک دیا جا سکتا ہے۔ یہ علاج پرانے قبض گھلانے والے امراض مثلاً تپ دق مزمن و پیچش کے اثرات سے شکایت اسہال قلب کی بیماریوں معدے اور آنتوں کے نزلے قصبی نالیوں کا ورم جس کی وجہ سے سانس دقت سے  آتا ہے۔ خنازیر‘ تلی بڑھ جانا‘ ورم رحم و مثانہ نقرس‘ سو ہضمی‘ موٹاپا اور شکمی غلبہ خون کے لیے نہایت نفع بخش ثابت ہوا ہے۔ دوران علاج میں تازہ ہوا اور حفظان صحت کے دوسرے اصولوں کی پابندی  تو بہرحال ہر مریض کے لیے لازمی ہے۔
   	 انگور کا رس گھریلو دوا کے طور پر نہایت مفید ثابت ہوا ہے۔ اسے حسب ذیل طریق پر نکال کر بوتلوں میں محفوظ کیا جا سکتا ہے۔
   	 اچھے قسم کے ایسے انگور لیے جائیں جو نہ کچے ہوں اور نہ زیادہ پکے ہوئے ہوں انہیں صاف کپڑے میں ڈال کر ہاتھ سے یا دستی مشین رس نکالنے والی سے یا دبا کر رس نکال لیں۔ اس رس کو کسی برتن میں ڈال کر بھاپ نکلتے ہوئے گرم پانی کی صورت سے گرم کریں جب خوب گرم ہو جائے اس کے بعد جب اس کی گرد وغیرہ بیٹھ جائے تو نتھار لیں۔ پھر اس رس کو فلالین کے کپڑے کی کئی تہوں میں سے گزار دیا جائے۔ صاف ہونے پر بوتلوں میں بھر کر کارک لگا دیں بوتلوں کو پانی کے ٹب میں رکھ دیں۔ ٹب کے پانی میں بوتلوں کے منہ باہر رہیں اور بوتل کے پیندے بھی ٹب کے حصہ سے کچھ اوپر اٹھا رہے۔ ٹب کے نیچے آگ جلائیں جب پانی ابلنے کے قریب ہو جائے تو بوتلوں کو پانی سے نکال کر کارک لگا دیں۔
   	 اس طریق پر تیار کیا ہوا انگور کا رس ہمیشہ تازہ اور غیر معین مدت تک قابل استعمال رہے گا۔ بچوں کے دانت نکلنے کے دوران میں جو قبض اور اس کی وجہ سے جو ان کو تشنجی دورے پڑتے ہیں اس کے لیے یہ انگوری رس بہت ہی مفید ثابت ہوا ہے۔ جن بچوں کو پیاس ہو جاتی ہے اور جن کے منہ اور حلق میں چھوٹے چھوٹے چھالے پڑ جاتے ہیں ان کے لیے بھی یہ رس نہایت درجہ نفع بخش ثابت ہوا ہے۔ بچوں کے لیے اس کی مقدار خوراک ایک چائے کے چمچے سے زیادہ نہیں۔ صبح و شام پلانا چاہیے۔
   	 بڑوں کو عسرالبول (تکلیف سے قطرہ قطرہ پیشاب آنا) جریان خون‘ ضعف گردہ‘ سخت زکامی کیفیت‘ بخار اور ان سب عوارض میں جن میں انگوری علاج کیا جا سکتا ہے۔ انگور مفید اور نافع ہے۔
   	  خشک کیے ہوئے انگور بھی جنہیں منقیٰ کہتے ہیں۔ بہت سے عوارض میں بطور  دوا استعمال کیے جاتے ہیں۔
   	 وجع المفاصل کے مریضوں کو حکیم ہمیشہ یہی مشورہ دیتے تھے کہ منقیٰ کھائو بہت جلد ٹھیک ہو جائو گے۔ قبض خواہ کیسا ہی ہو اس کے لیے منقی کا آب زلال اکسیر کا حکم رکھتا ہے۔ اس کے بنانے کا طریقہ مندرجہ ذیل ہے۔
   	 منقیٰ کے پندرہ بیس دانے چوبیس یا اڑتالیس گھنٹے ایک گلاس میں بھگو دیے جائیں اور صبح کے وقت نہار منہ ان کا پانی نتھار کر پی لیا جائے۔ اور بھیگا ہوا منقیٰ کھا لیا جائے یہ خیال رہے کہ منقیٰ کا بیج نہ کھایا جائے۔ دس پندرہ روز کے استعمال سے قبض جاتا رہے گا۔ آنتوں کی طبعی حالت بحال ہو کر خود بخود  اجابت ہونے لگے گی۔
   	 وہ لوگ جو دبلے پتلے ہیں اور جن کا جسم اچھی غذا سے بھی فائدہ نہیں اٹھاتا ان کے لیے منقیٰ کا استعمال بہت مفید ہے۔ انہیں چاہیے کہ منقی کو غذا کے طور پر استعمال کریں۔ اس صورت میں ایک پونڈ منقیٰ سے کم روزانہ نہ کھایا جائے۔ مگر اس طرح کہ ایک وقت میں دو تولہ یا ایک اونس سے زیادہ نہ ہو  ۔گردے اور مثانے کی پتھری اور جگر  و گردے کے دوسرے عوارض کے لیے انگور کی بیل کے پتوں کا جوشاندہ بہت مفید ہے۔ بنانے کا طریقہ مندرجہ ذیل ہے۔
   	 ایک تولہ انگور کی بیل کے پتے کو تین چھٹانک پانی میں ڈال کر اتنا جوش دیں کہ وہ ایک چھٹانک رہ جائے۔ پھر اسے چھان کر اور بقدر ضرورت قند یا مصری ملا کر پی لیا جائے بہترین چیز ہے۔
   ( بشکریہ ہمدرد صحت)$	@ & 
   
   
   
   	   دوسرا باب   
   
   
   & سر کی بیماریاں
   
   	سر کی بیشمار بیماریوں میں سے یہاں ان بیماریوں کا ذکر کیا جاتا ہے جن کے لیے انگور ایک تریاق صفت دوا کا کام دیتا ہے۔
   @ درد شقیقہ یعنی آدھا سیسی 
   $  (۱) ھوالشافی : بیل انگور کی کونپلیں جلا کر اس کی خاکستر کہ سرکہ میں ملائیں اور پیشانی پر لیپ کریں ان شاء اللہ آرام ہو گا۔$ 
   $ (۲) حکا یت
   	 بادشاہ جمشید کو انگور بہت پسند تھا۔ ایک دفعہ عرق انگور نچڑوا کر بوتلوں میں بھرا کر بحفاظت رکھوا دیا۔ اس احتیاط کے طور پر کہ اسے کوئی پی نہ لے کہہ دیا کہ ان بوتلوں میں زہر ہلا ہل بھرا ہوا ہے۔ اتفاقاً بادشاہ کی ایک حرم درد شقیقہ سے بیمار ہو گئی ہر طرح سے علاج کیا گیا مگر کوئی فائدہ نہ ہوا۔ ایک روز درد شدید سے تنگ آ کر بارادہ خود کشی اس نے وہ عرق پی لیا۔ جس سے اس کو سرور کے آثار ظاہر ہوئے اور درد جاتارہا۔ حرم مذکور نے یہ سب ماجرا جمشید کو کہہ سنایا۔ جس پر اس نے تجربہ کیا اور نہایت مفید پایا۔ چنانچہ اس وقت سے عرق انگور درد شقیقہ و دیگر امراض کے لیے استعمال کیا جانے لگا۔$ @ 
   @ مرگی
   $  (۳) مریضان مرگی کے لیے انگور بہت مفید ہے۔ چنانچہ قدیم زمانہ میں یورپ کے حکیم لوگ مریضان صرع کو انگور استعمال کرایا کرتے تھے۔ ذیل میں اس کا ایک طریقہ بیان کیا جاتا ہے۔
   ھوالشافی :  انگور شیریں عمدہ لے کر ان کا رس نکال لیں اور روزانہ  دن میں تین مرتبہ بقدر پانچ پانچ تولہ پلایا کریں۔ اس کا لگاتار استعمال مرگی کے لیے بے حد مفید ہوتا ہے۔$ 
   $ (۴) مرگی کی بہترین دوا
   ھوالشافی :  عاقر قرحا باریک پیس کر اس کے وزن سے دو چند مویز منقیٰ ملا کر معجون بنائیں۔ ڈیڑھ ماشہ سے شروع کر کے تین ماشہ تک پہنچائیں۔ پھر قدرت کی عجوبہ کاریاں مشاہدہ کریں۔ کوڑیوں کی دوا جواہرات کا مقابلہ کرتی ہے۔$ @ 
   @ گنج
   	 یہ ایک ایسی بیماری ہے جس کے مریض پر لوگ بڑا تمسخر اڑاتے ہیں اور اس کو شرارتوں کا پتلا سمجھتے ہیں۔ واقعی بال بھی انسان کے لیے بہترین زیب و زینت کا سامان ہیں۔ اس کی قدر کسی گنج کے مریض سے دریافت کیجئے۔ ذیل میں گنج دور کرنے کا ایک بالکل آسان نسخہ لکھا جاتا ہے۔
   $  (۵) ھوالشافی :  کشمش عمدہ لے کر اس سے نصف وزن ایلوا لے کر کھرل میں ڈال کر پیسیں اور پانی ملا کر لیپ تیار کریں۔ اور سر پر لیپ کرایا کریں۔ بفضلہ چند روز میں یہ کراہت آفرین بیماری دور ہو کر نہایت عمدہ بال پیدا ہو جائیں گے۔$ @ & 
   ---
   
   	   تیسرا باب  
   & آنکھوں کی بیماریاں
   $ (۶) رمد چشم یعنی آنکھیں دکھنا
   	 جس طرح آنکھیں دکھنے کا مرض عام ہے اسی طرح شانی حقیقی نے اس کے تریاق بھی عام پیدا کیے ہیں۔ اگر پھر بھی ہم اس سے فیضیاب نہ ہوں تو قصور ہمارا ہے۔ چنانچہ ذیل میں بالکل سہل چٹکلہ پیش کیا جاتا ہے۔
   ھوالشافی :  ترش انگور کا پانی نکال کر شیشی میں ڈال لیں۔ اور ڈرا پر (پچکاری) وغیرہ سے دو دو بوند دکھتی ہوئی آنکھوں میں ڈالیں۔ بفضلہ آرام آ جاتا ہے۔$ 
   $ (۷) آنکھوں کی خارش
   	یہ بہت بری بیماری ہے اس کا مریض تقریباً ہر وقت آنکھیں ملتا رہتا ہے اور اس کے سر کے بال گرنے شروع ہو جاتے ہیں۔ اس کے لیے ذیل کا نسخہ بہت مفید ہے۔
   ھوالشافی :  انگور کا پانی لے کر آگ پر رکھ کر پکا لیں اور اس کا قوام غلیظ ہونے پر شیشی میں سنبھال رکھیں۔ اور جس شخص کی آنکھوں میں خارش ہو اس کو ہدایت کر دیں کہ رات کو سلائی سے لگا کر آنکھوں میں ڈلوایا کریں۔ ان شاء اللہ خارش کو آرام ہو گا۔$ & 
   
   	   چوتھا باب  
   
   & ناک‘ کان اور گلے کی بیماریاں
   
   @ نکسیر
   	  اگر نکسیر کا خون سیاہ نہ نکل رہا ہو یا بخار وغیرہ کے دوران میں بطور بحران نہ آئے تو اس کو بند کر دینا چاہیے۔ نکسیر کو بند کرنے کے کئی نسخے ہیں۔ جن میں سے ایک آسان نسخہ ذیل میں لکھا جاتا ہے۔
   $ (۸)  نکسیر کو بند کرنے کی ایک سہل تدبیر
   ھوالشافی :  میٹھے انگور کا رس نکال کر اس کو بطور سعوط ناک میں کھنچوائیں۔ بفضلہ نکسیر فوراً بند ہو جائے گی۔$ 
   $ (۹) کان میں پیپ آنا
   	یہ ایسی نامراد بیماری ہے کہ بیمار کا برسوں کا تک پیچھا نہیں چھوڑتی۔ مگر جب شافی حقیقی شفاء دینا چاہے تو معمولی دوا سے ہی فائدہ ہو جاتا ہے۔ چنانچہ ذیل میں ایک ایسا ہی لاجواب نسخہ پیش کیا جاتا ہے۔
   ھوالشافی :  ترش انگور کے رس کو آگ پر رکھ کر پکائیں۔ جب قوام گاڑھا ہو جائے تو کسی کھلے منہ کی شیشی میں ڈال کر بحفاظت رکھیں۔ اور بوقت ضرورت اس کو دگنے یا تگنے شہد میں حل کر کے اور نیم گرم کر کے کان میں ڈالیں۔ بفضلہ چند یوم میں پیپ آنا بند ہو جائے گی مجرب ہے۔$ 
   $ (۱۰) خناق
   ھوالشافی :  خناق کے لیے یہ ایک ہی سہل العمل سا چٹکلہ ہے کہ انگور کا رس حسب ضرورت لے کر اس سے مریض خناق کو غرغرے کرائیں۔ اس سے بفضلہ مریض کو سانس آسانی سے آنے لگتا ہے اور تنفس کا راستہ کھل جاتا ہے۔$ @ & 
   ---
   
   
   
   	   پانچواں باب  
   
   
   & سینہ اور پھیپھڑے کی بیماریاں
   
   @ کھانسی
   $ (۱۱) کھانسی کے لیے مزیدار چٹکلہ
   	 کھانسی کی دو حالتیں ہوتی ہیں ایک حالت میں کھانسی کے بعد بلغم بہت جمی ہوئی نکلتی ہے۔ اور دوسری حالت میں بہت رقیق نکلا کرتی ہے۔
   ھوالشافی :  مویز منقیٰ (بڑی داکھ) گرم کر کے گرم ہی کھلائیں۔ یہ چٹکلہ ہر دو قسم کی کھانسی کے لیے نہایت مفید ہے۔$ 
   $ (۱۲) مزیدار لعوق
   ھوالشافی :  کشمش ۱۰  تولہ بیس تولہ پانی میں پیس کر دس تولہ کھانڈ ملا کر پکائیں۔ جب چٹنی کی طرح قوام ہو جائے تو اتار کر سنبھال کر رکھیں۔ مریض کو ہدایت کر دیں کہ دو تولہ یومیہ سوتے وقت چاٹ لیا کرے۔ یہ مزیدار چٹنی بفضلہ مریضان کھانسی کے لیے فائدہ مند ہے۔$ 
   $ (۱۳) کھانسی کی گولیاں
   ھوالشافی :  مغز بادام ایک تولہ‘ آرد ملٹھی ایک تولہ‘ مویز منقی ایک تولہ سب کو پیس کر نخودی گولیاں بنائیں۔ اور ایک گولی ہر وقت منہ میں رکھ کر چوستے رہیں۔ بفضلہ کھانسی کافور ہو جائے گی۔$ @ & 
   ---
   
   
   	   چھٹا باب  
   & دل‘ جگر اور تلی کی بیماریاں
   
   @ خفقان
   	 یہ ایک شاہی بیماری ہے اور شاہی علاج چاہتی ہے مگر ذیل میں ایک آسان سا چٹکلہ عرض کرتے ہیں۔ جس سے بفضلہ تعالیٰ مریض کو بالکل آرام ہو جاتا ہے۔ حالانکہ یہ ایک ایسی بیماری ہے کہ جس کے لیے ہزارہا روپے کے مفرحات و یا قوتیات اور خمیرہ جات استعمال کرائے جاتے ہیں۔ مگر پھر بھی صحت قسمت ہی سے نصیب ہوتی ہے۔
   $  (۱۴)  ھوالشافی :  کشمش سبز عمدہ لے کر چالیس دانہ شمار کر کے کسی چینی کی پیالی میں ڈال کر عرق گلاب دس تولہ ملا کر ڈھانپ کر رکھ دیں اور تمام رات پڑا رہنے دیں۔ صبح کے وقت کشمش کے دانے کھلا دیں اور عرق گلاب میں قدرے مصری ملا کر پلا دیں۔ ان شاء اللہ اس کے متواتر اکیس روز کے استعمال سے خفقان سے چھٹکارا حاصل ہو جائے گا۔$ 
   $ (۱۵)  یرقان کا سہل العلاج
   ھوالشافی :  مویز منقیٰ پندرہ دانہ (بیج نکال کر) سرکہ انگوری دو تولہ میں رات بھر بھگو رکھیں اور بوقت صبح قدرے نمک اور مرچ لگا کر کھلائیں۔ ان شاء اللہ چند بار کے کھلانے سے یرقان رفع دفع ہو جائے گا۔$ 
   $ (۱۶) تلی کا ورم
   	 یہ ایک ایسی نامراد بیماری ہے۔ جو ایک دفعہ مریض کو چمٹ کر چھوڑنے کا نام نہیں لیتی۔ بڑی بڑی تیز ادویات اس کو کاٹنے میں فیل ہو جاتی ہیں۔ مگر مندرجہ ذیل نسخہ بفضلہ اس کے ازالہ کے لیے اکسیر الاثر ثابت ہوا ہے اور پھر لطف یہ کہ نسخہ بھی مزیدار ہے۔ نسخہ وغیرہ کے لیے ملاحظہ ہو  ’’اچار مویز‘‘۔$ @ & 
   ---
   
   
   	   ساتواں باب  
   & معدہ اور آنتوں کی بیماریاں
   
   @ قبض
   	 یہ ایک عالم گیر بیماری ہے۔ جس کے وسیع جال نے آج کل ستر سالہ بوڑھے سے لے کر طفل معصوم تک کو دبوچ رکھا ہے۔ اور یہی نہیں کہ قبض کا بے پناہ حملہ آنتوں پر ہی ہوتا ہو اور بس۔ بلکہ اس کی تباہ کن یورش قلعہ امعاء سے گزر کر دماغ و جگر کے عجائب گھروں کو بھی تباہ و برباد کر دیتی ہے۔ گو قبض کشائی کے لیے آج تک صدہا نہیں ہزارہا  ادویات ایجاد ہو چکی ہیں مگر حقیقت یہ ہے کہ دوائیں پھر دوائیں ہیں۔ وہ غذائوں کا کس طرح مقابلہ کر سکتی ہیں۔ انگور و مویز وغیرہ گو جلاب و سنا وغیرہ کی طرح فوری قبض کشاء تو نہیں مگر اس کو حکمی طریقے سے استعمال کرنا نہ صرف قبض کشا ثابت ہوتا ہے بلکہ آئندہ کے لیے اور ادویات کی حاجت ہی نہیں رہنے دیتا۔ گو یا دائمی قبض کشا ثابت ہوتا ہے۔
   	 تراکیب استعمال ذیل میں بیان کی جاتی ہیں۔
   $ (۱۷) ازالہ قبض کے لیے کشمش کا استعمال
   	 اگر انگوروں کا موسم نہ ہو یا مریض کی سکونت ایسی جگہ ہو جہاں انگور میسر نہ آتے ہوں تو ان کے لیے کشمش کا طریقہ استعمال بیان کیا جاتا ہے انہیں چاہیے کہ متواتر پندرہ روز کشمش شیریں (جن میں ترشی بہت کم ہو) کا استعمال کریں۔ مگر پانچ دانوں سے کچھ نہیں ہوتا۔ کم از کم پانچ تولہ ضرور ہونی چاہیے۔ مقدار  اس سے کم ہونے کی صورت میں فائدہ نہ ہوگا۔$ 
   $  (۱۸)  مویز منقیٰ (تخم برآوردہ) بھی بہترین قبض کشا ہے۔ اور اس کی مقدار خوراک بھی پانچ تولے یا حسب طبیعت مریض کم و بیش کی جا سکتی ہے۔ مگر اس کے بیج نکال دینے ضروری ہیں۔ کیونکہ اس کے بیج قابض ہوتے ہیں۔$ 
   $ (۱۹) قبض کشا گولیاں
   ھوالشافی : سقمونیا ایک تولہ‘ مویز منقیٰ ایک تولہ‘ مغز بادام ایک تولہ سب کو ملا کر اور پیس کر نخودی گولیاں بنائیں۔ پانچ گولیاں روزانہ استعمال کریں۔ بفضلہ قبض کھل کر آرام آ جاتا ہے۔$ 
   $ (۲۰) تائیدی مسہل
   	 جب جلاب دینے کے باوجود دست نہ آتے ہوں یا بہت کم آتے ہوں اور  ابھی مزید دست لانے کی ضرورت محسوس ہو رہی ہو تو ایسے موقعہ پر تائیدی مسہل دیا جاتا ہے۔ جس کی وجہ سے دست شروع ہو جاتے ہیں۔ اگر ایسی ضرورت لاحق ہو تو مویز منقیٰ چار تولہ کے بیج نکال کر اور اس میں ایک تولہ سونف ملا کر ڈیڑھ پائو پانی میں جوش دیں۔ جب نصف پانی رہ جائے تو مل چھان کر پلا دیں۔ ان شاء اللہ مطلب براری ہو جائے گی۔$ 
   $ (۲۱) پیٹ کے کیڑ ے 
   ھوالشافی :  ورق قلعی ایک چھٹانک۔ مویز منقیٰ تین چھٹانک دونوں کو ملا کریہاں تک کوٹیں کہ معجون کی مانند ہو جائے۔ بقدر چھ ماشہ کھلائیں بعد ازاں کمیلہ شستہ ۶ ماشہ گائے کی دہی میں ملا کر مصری اضافہ کر کے پلائیں۔ بفضلہ کرم وغیرہ مر جائیں گے اور آرام ہو جائے گا۔$ 
   $  (۲۲) گو انگور میں جلاب و سناء املتاس وغیرہ کی طرح قوت مسہلہ (جلاب لانے کی قوت) موجود نہیں ہے۔ مگر تاہم اس میں مسہل ادویات کے اثر کو جذب کرنے کی قوت موجود ہے۔ چنانچہ ہم ذیل میں ایک مشہور و معروف حکیم کا سچا واقعہ نقل کرتے ہیں۔ جس سے جہاں ایک عجیب و غریب نسخہ معلوم ہو جائے گا وہیں اطبائے یونان کی بلند خیالی پر بھی روشنی پڑے گی۔
   حکا یت
   	 تاریخ الاطبا میں لکھا ہے کہ خلیفہ عبدالمئومن جلاب آور ادویات سے سخت گھبراتا تھا۔ مگر حکیم لوگ اس کو ضرور جلاب دینا چاہتے تھے۔ کیونکہ بجز جلاب کے اس کا صحت یاب ہونا نا ممکن تھا۔ چنانچہ اس موقعہ پر حکیم ابومروان نے علاج میں جدت پیدا کرنے کے لیے یہ تجویز کیا کہ بادشاہ کو انگور کھلا کر جلاب کا کام لیا جائے۔ بنا بریں اس نے شاہی باغ میں ایک انگور کے درخت کو مسہل ادویات کے پانی سے سینچنا شروع کیا۔ جس سے ان مسہل دوائوں کی تاثیر درخت میں اثر انداز ہوتی ہوتی اس کے پھل میں بھی سرایت کر گئی۔ جب انگور پک کر تیار ہوئے تو اس کا ایک خوشہ بادشاہ کی نذر گزارا اور کہا اس میں سے حضور چند دانے تناول فرمائیں۔ خلیفہ عبدالمئومن نے دس دانے کھائے تو ابو مردان نے مزید کھانے سے روک دیا اور کہا کہ امیر المومنین آپ نے دس دانے کھائے ہیں اوریہ آپ کو کافی ہیں۔ اس سے ان شاء اللہ آپ کو دس جلاب آئیں گے۔ خدا کی شان کہ تھوڑی دیر کے بعد دس ہی اجابتیں ہوئیں۔ جس سے طبیعت بالکل صاف ہو گئی۔$ @ 
   @ دست آنا
   $  (۲۳)  معمولی دستوں کو بند کرنے کے لیے میں تو اکثر اسی معمولی چٹکلے سے کام لیا کرتا ہوں اور بفضلہ دست بند ہو جاتے ہیں۔
   ھوالشافی : مریض کو حسب طاقت مویز کے دانے بمعہ تخم کے کھلا دیں۔ ان شاء اللہ دست بند ہو جائیں گے۔ زیادہ موثر بنانا ہو تو مویز کے تخم نکال کر اور پیس کر رکھ چھوڑیں اور بوقت ضرورت ایک ماشے سے تین ماشے تک ہمراہ پانی دے دیں۔ ان شاء اللہ دست بند ہو جائیں گے۔$ 
   $ (۲۴) حب عنب
   ھوالشافی :  یہ گولیاں آنتوں کو قوت دیتی اور اسہال معدی کو بند کرتی ہیں۔ مجرب اور اعلیٰ درجے کا نسخہ ہے۔ تخم زبیب ‘ گوند کیکر ہر ایک دو تولہ سماق منقیٰ۔ حب آلاس ہر ایک ایک تولہ نخودی گولیاں بنائیں۔
   خوراک : دو گولی ہمراہ عرق سونف استعمال کرائیں۔$ 
   $ (۲۵) جوارش تخم مو یز
   ھوالشافی :  تخم مویز۔ گوند کیکر ہر ایک سات ماشے۔ گلنار ساڑھے سترہ ماشہ‘ مصطگی رومی ساڑھے سترہ ماشہ‘ حب الاس ۳۵ ماشہ‘ سماق ۳۵ ماشہ شہد سہ چند بدستور جوارش تیار کریں۔
   خوراک : سات ماشے ہمراہ عرق سونف استعمال کریں دستوں کو بند کرنے کے لیے خاص کر مفید ہے۔
   نوٹ :  معجون اور جوارش میں یہ فرق ہے کہ معجون خوش ذائقہ بھی ہوتی ہے اور بد ذائقہ بھی۔ لیکن جوارش ہمیشہ خوش ذائقہ ہوتی ہے جوارش کی ترکیب بھی معجون کی ترکیب کے قریب قریب ہوتی ہے۔ مگر جوارش کے اجزاء بہ نسبت معجون کے قدرے موٹے پیسے جاتے ہیں۔$ 
   $ (۲۶) پیچش
   ھوالشافی : اسبغول مسلم ۵ ماشہ۔ مویز منقیٰ پانچ دانہ۔ پھر دونوں کو علیحدہ علیحدہ پیس کر ربڑی (جو دودھ کی بنائی جاتی ہے) میں کھلا دیں آرام ہوگا۔$ 
   $ (۲۷) قوت ہاضمہ کے لیے اکسیر
   	 انگور وہ پھل ہے جو کمزور آدمیوں کے حق میں اکسیر کا حکم رکھتا ہے۔ جس سے بڑھ کر دنیا کا کوئی پھل قوت ہاضمہ کو زیادہ طاقت نہیں دے سکتا۔ اگر ایک گھنٹہ فی منٹ ایک کھایا جائے اسی طرح دن میں تین چار بار استعمال جاری رکھا جائے اور اس کے درمیان میں خشک روئی کے سوا کچھ نہ کھایا جائے تو کمزور آدمی کے حق میں یہ طریقہ اکسیر کا حکم رکھتا ہے۔ اگر محنت مشقت کی زیادتی سے کسی شخص کی قوت ہاضمہ میں فرق آ گیا ہو تو اس طریقہ سے اس کی شکایت رفع کریں۔$ @ & 
   ---
   
   
   
   	   آٹھواں باب  
   
   
   & گردہ و مثانہ کی بیماریاں
   
   $ (۲۸) درد گردہ کی آسان دوا
   ھوالشافی :  برگ انگور دو تولہ کو پانی میں پیس کر چھان لیں اور اس میں نمک پتھر ایک ماشہ ملا کر پلائیں۔ اس سے بفضلہ تعالیٰ درد گردہ کا تڑپتا ہوا مریض چین حاصل کرے گا۔$ 
   $ (۲۹) گرد ے میں پتھری کا پیدا ہو جانا
   ھوالشافی :  انگور کی لکڑی کی راکھ ۶ ماشے پھنکا کر اوپر سے گو کھرو سات ماشہ کو پانی میں گھوٹ کر پلائیں۔ اس سے چند روز میں ان شاء اللہ پتھری ریزہ ریزہ ہو کر خارج ہو جائے گی۔$ 
   $ (۳۰) پیشاب کا قطرہ قطرہ آنا
   	اس کے لیے ذیل کی آسان سی تدبیر مفید اور عمدہ ہے۔
   ھوالشافی :  مویز منقیٰ تین عدد بیج نکال کر ایک ایک مرچ سیاہ کا دانہ داخل کریں۔ اور رات کو کھلائیں۔ ان شاء اللہ چند روز کی مداومت سے فائدہ ہو جائے گا۔$ 
   $ (۳۱) سوزاک
   ھوالشافی :  مویز منقیٰ سات عدد‘ مصری ۶ ماشہ دہی کے پائو بھر توڑ میں پیس کر ملا دیں۔ اس سے ان شاء اللہ بفضلہ نیا سوزاک چند ایام میں دور ہو جاتا ہے۔$ & 
   ---
   
   
   	   نواں باب   
   
   & متفرقات
   ورم پستان
   	 یہ ایک ایسی موذی بیماری ہے جس میں عورتیں مبتلا ہو کر مدت تک دکھ اٹھاتی ہیں۔ پہلے ورم کے آغاز میں بے حد تکلیف کا سامنا ہوتا ہے۔ بالعموم درد کی شدت سے مریضہ کو بخار ہو جاتا ہے۔ پھر جب ورم پک کر پھوٹ جاتا ہے تو اس میں پیپ پڑ جاتی ہے۔ جو مندمل ہونے میں نہیں آتی غرض یہ کہ ایک مصیبت آ پڑتی ہے۔ اس سے رستگاری حاصل کرنے کے لیے ذیل میں ایک چٹکلہ عرض کیا جاتا ہے۔ واضح رہے کہ یہ اس وقت مفید ثابت ہوتا ہے جب تک ورم کا آغاز ہو۔
   $  (۳۲) ھوالشافی :  مویز منقیٰ‘ کشمش‘ مغز بادام‘ ہرسہ ادویات برابر برابر لے کر پانی میں خوب گھوٹیں اور بالکل لطیف ضماد تیار ہونے پر متورم  پستان پر لیپ کر دیں۔ ان شاء اللہ پہلے لیپ سے ہی آرام ہونا شروع ہو گا اور چند لیپوں میں شرطیہ ورم تحلیل ہو کر صحت ہو جائے گی۔ بالکل سہل اور مجرب نسخہ ہے۔$ 
   $ (۳۳) بندش حیض
   ھوالشافی :  مغز بادام چار تولے‘ کشمش سبز دس تولے‘ نارجیل سات تولے‘ چھوہارے آٹھ عدد سب کو اچھی طرح بحفاظت رکھیں اور حیض کے دنوں میں مریضہ کو کھلاتے رہیں۔ بفضلہ رکاوٹ  دور ہو کر حیض جاری ہو جائے گا۔$ 
   $ (۳۴) کثرت حیض کی اکسیری گولیاں
   ھوالشافی :  سپاری ایک عدد‘ مازو د و عدد‘ مویز پانچ عدد یہ سب دوائیں تقریباً ہموزن ہوتی ہیں ان کو پیس کر پانی کے ساتھ چنے کے برابر گولیاں بنائیں۔ ایک گولی صبح ایک شام استعمال کرائیں۔ بفضلہ کثرت کا خاتمہ ہو کر آرام آ جاتا ہے۔$ 
   $ (۳۵) قو ت باہ کی کمی
   	 اگر عضو مخصوص میں بیرونی طور پر کوئی نقص نہ ہو یعنی مریض جلق و اغلام میں مبتلا نہ رہ چکا ہو تو اندرونی طور پر قوت باہ میں اضافہ کرنے کے لیے ذیل کا چٹکلہ بے حد مفید ہے۔ یہ مانا کہ بعض اکسیریں بے حد زود اثر ہوتی ہیں۔ جن سے چند خوراکوں میں ہی حیرت انگیز طریقے سے فائدہ ہو جاتا ہے اور اس سے بدیر فائدہ ہوتا ہے مگر اس میں صفت یہ ہے کہ بلا کسی اندیشہ ضرور نقصان کے جو فائدہ ہونا ہے وہ کامل اور مکمل ہوتا ہے۔ اور لطف یہ کہ غذا کی غذا اور دوا کی دوا۔
   	 بہترین تدبیر یہ ہے کہ کہ روزانہ حسب مرضی انگور شیریں کا استعمال کرائو ۔دن بدن قوت باہ میں تحریک اور قوت پیدا ہوتی جائے گی۔$ 
   $ (۳۶) مقوی باہ نسخہ
   	 جس کے استعمال سے تاحیات مستعار قوت باہ قائم رہتی ہے۔
   ھوالشافی :  شیرہ انگور شیریں دس سیر‘ سعد کو فی‘ سنبل الطیب‘ عود ہندی‘ دانہ الائچی خورد ہر ایک پانچ تولہ۔ زعفران اصلی پانچ تولہ۔ کستوری نیپالی چھ ماشہ۔
   ترکیب تیاری :  کوٹنے والی چیزوں کو جو کوب کر کے پوٹلی میں باندھ کر قلعی دار برتن میں جس میں شیرہ انگور ڈال لیا گیا ہو لٹکائیں اور نرم آگ پر پکائیں۔ جب عرق انگور قریباً تین چوتھائی جل جائے اور جب قوام تیار ہو جائے تو برتن کو چولھے سے علیحدہ کر لیں اور ادویہ کی پوٹلی کو نکال کر پھینک دیں۔ زعفران اور کستوری کو جنہیں پہلے باریک کر رکھا ہو چمچہ کی مدد سے ڈال دیں اور سرد ہونے پر کھلے منہ کی بوتلوں میں بھر رکھیں۔
   ترکیب استعمال :  صبح و شام جب کھانا کھانے لگیں گے تو مذکور چھ ماشہ سے لے کر دو تولہ تک بقدر برداشت ہر روز کھائیں۔ ان شاء اللہ تعالیٰ توقع سے زیادہ فائدہ ہو گا۔$ 
    جس کا استعمال قوت باہ کو بحال رکھتا ہے
   $ (۳۷) ھوالشافی :  انگور شیریں آدھ سیر‘ شہد خالص ایک سیر‘ عرق ادرک ایک پائو ‘عرق پیاز دو سیر۔
   ترکیب تیاری :  سب کو قلعی دار برتن میں ایک ساتھ ڈال کر نرم آگ پر پکائیں۔ حتیٰ کہ قوام تیار ہو جائے۔
   مقدار خوراک :  گائے کے دودھ کے ہمراہ آدھی چھٹانک تک اگر اس کی مداومت کی جائے تو عمر طبعی تک قوت باہ بحال رہے گی۔ غذا کی غذا دوا کی دوا۔$ 
   $ (۳۸) ریح کی دوا
   ھوالشافی :  انگور تین ماشہ‘ گڑ ایک تولہ اور پوست ہلیلہ دو تولے سب کو ایک سیر پانی میں جوش دیں۔ جب نصف پائو پانی باقی رہ جائے تو مریض کو پلائیں۔ ان شاء اللہ فوراً آرام آ جائے گا اور مریض تندرست ہو جائے گا۔$ 
   $ (۳۹) لاغری
   	 جو شخص بہت لاغر اندام ہو گا۔ اس کے لیے مویز منقیٰ بہترین شے ہے۔ اس سے بفضلہ بدن میں فربہی آتی ہے اور لاغری جاتی رہتی ہے۔$ 
   $ (۴۰)  تھکاوٹ دور کرنا
   	 سیاہ لوگوں کا بیان ہے کہ اگر تھکے ہوئے اشخاص منقیٰ یا کشمش کا استعمال کریں تو تھکاوٹ دور ہو جاتی ہے۔$ 
   $ (۴۱) پیاس نہ لگے
   	 اگر کسی ایسے سفر میں جانا ہو جہاں پانی کا میسر آنا مشکل ہو یا روزہ رکھنا ہو تو پہلے کشمش کھا لینی چاہیے۔$ 
   $ (۴۲) چہرہ کی رنگت کو نکھارنا
   	 بالعموم فیشن پرست مرد اور عورت چہرہ کی رنگت کو خوشنما بنانے کے لیے غازے و ابٹن استعمال میں لاتے ہیں۔ مگر حقیقت یہ ہے کہ ایسی بیرونی تدبیر سے رنگت کا دلکش ہونا محال ہے۔ رنگت کا نکھرنا اور خوبصورت ہونا تو صاف خون کی تولید و توقیر پر موقوف ہے۔ جس شخص کے بدن میں مصفیٰ خون کی فراوانی ہے اس کی رنگت دلفریب و جاذب نظر گلاب کے پھول کی طرح کھلتی ہوئی بھلی معلوم دیتی ہے۔ لہٰذا جن اصحاب کی تمنا ہو کہ چہرہ کی جلد خوبصورت اور بھلی ہو تو انہیں مصفی و مولد خون اشیاء کا استعمال کرنا چاہیے۔ چنانچہ حکماء کا بیان ہے کہ انگور‘ نارنج اور سیب یہ تین ایسے محسن لون ہوتے ہیں کہ ان کے دائمی استعمال سے قوت ہاضمہ بڑھتی ہے۔ اور جگر میں صاف اور طبعی خون پیدا ہوتا ہے۔ جس کی وجہ سے چہرہ تازہ خون کی لہروں سے دمکنے لگتا ہے۔$ 
   $ (۴۳) انسان گزیدہ کے زہر کا تریاق
   	 انسان کے دانتوں میں بھی بہت زہر ہے چنانچہ اگر انسان کے کاٹنے سے کسی کو درد  جلن ہو رہا ہو اور زہر چڑھ رہا ہو تو اس کے لیے یہ بہترین تریاق ہے کہ انگور کی لکڑی کی خاکستر کو انگوری سرکہ میں پیس کر زخم پر لیپ کر دیں۔ بفضلہ زہر کا زور رفع ہو جائے گا۔$ 
   $ (۴۴) زخم خصیہ
   ھوالشافی :  انگور کی خاکستر کو روغن گل میں ملا کر لیپ کرنے سے خصیہ کا زخم بھر جاتا ہے۔ اور آرام آ جاتا ہے۔$ 
   $ (۴۵) دافع داد
   ھوالشافی :  تخم ستیاناسی باریک پیس کر سرکہ خالص انگوری میں آمیز کر کے  داد   پر لیپ کریں۔ ان شاء اللہ چند لیپوں میں داد دفع ہو جاتا ہے۔$ 
   $ (۴۶) پسینہ کی زیاتی
    جس شخص کو پسینہ زیادہ آتا ہوں اس کو چاہیے کہ نیچے لکھا ہوا نسخہ استعمال میں لائے۔
   ھوالشافی :  انگور کا رس لے کر اس میں ٹھنڈا پانی شامل کریں۔ بعد ازاں اس میں ملا کر اور خوب اچھی طرح پیس کر بدن پر لیپ کریں۔ بفضلہ بند ہو جائے گا۔$ 
   $ (۴۷) پسینہ میں بدبو
   	 بعض آدمیوں کے پسینہ میں نفرت آفرین بدبو پیدا ہوتی رہتی ہے اور لباس کو قبل از وقت میلا کچیلا اور بدبودار بنا دیتی ہے۔ علاوہ ازیں مختلف اقسام کے امراض کے پیدا ہونے کا اندیشہ دامن گیر رہتا ہے۔ لہٰذا اس قسم کے اشخاص کو چاہیے کہ اپنی صحت کو برقرار رکھنے کے لیے بدبو کا جلد تدارک کریں۔ اس کے تدارک کے لیے جہاں بہت سی تراکیب ہیں یہ بھی ہے کہ عرق انگور سے روزانہ بدن پر مالش کرتے رہیں۔ ان شاء اللہ چند ہفتوں کی مالش سے پسینہ کی بدبو خوشبو سے بدل جائے گی۔$ 
   $ (۴۸) بہترین مقوی غذا
   	 جو صاحب بخار یا کسی اور بیماری کی وجہ سے کمزور ہو گئے ہوں ان کے لیے بہترین مقوی غذا جو ہو سکتی ہے وہ انگور ہے۔ کیونکہ انگوروں کے استعمال سے خون صالح پیدا ہو کر انسان تندرست و توانا ہو جاتا ہے۔$ 
   $ (۴۹) رُبّ انگور
   	 انگور کا پانی ۲ حصہ‘ مصری ایک حصہ ملا کر قلعی دار دیگچی میں ڈال کر ہلکی ہلکی آگ پر پکائیں۔ جب گاڑھا قوام ہو جائے تو چینی کے پیالہ میں رکھیں۔ پیاس دست اور دل دھڑکن کو بہت مفید ہے۔$ 
   $ (۵۰) ناسور  کو  د ھونا
   	 کچے انگور کا پانی نچوڑ کر ناسور پر لگائیں اور اس کے اندر پکائیں۔ چند روز  میں ناسور زائل ہو جائے گا۔ بہت مفید دوا ہے۔$ & 
   
   
   	   دسواں باب  
   
   & سرکہ جات
   
   	  سرکہ سرد خشک ہے۔ اکثر میٹھی اشیاء مثلاً شہد‘ گڑ‘ میوہ جات جامن وغیرہ سے تیار کیا جاتا ہے۔  مگر انگور کا سرکہ بہترین ہے۔ لوگ اچار چٹنی وغیرہ میں ڈالتے ہیں۔ کھانوں کا ذائقہ چٹ پٹا کرنے کے لیے بھی استعمال میں لاتے ہیں۔ رطوبت کو خشک کرتا ہے بھوک لگاتا ہے ہاضم ہے۔ پیٹ کے کیڑوں کو مار ڈالتا ہے۔ بطور دوا کے زمانہ قدیم سے برتا جاتا ہے۔ یہاں ہم اس کے بنانے کے مختلف طریقے درج کرتے ہیں۔ بنا کر فائدہ اٹھائیں۔
   $ (۵۱) سرکہ مقطر
   جو کہ نہایت تندو تیز ہوتا ہے
   	 آٹھ سیر پانی لے کر جوش دیں۔ جب پکتے پکتے نصف پانی باقی رہ جائے تو ایک سیر آب انگور ہر چہار اجوائن اور تخم اجمود ہر ایک تین تین ماشہ ڈال کر موسم گرما میں سایہ میں اور سرما میں دھوپ میں منہ پر نمدے کے ٹکڑے اور سر پوش سے اچھی طرح بند کر کے رکھ چھوڑیں۔ جب ایک ہفتہ گزر جائے تو خوب ہلا کر پسی ہوئی قلعی تین ماشے ملا دیں اور تین ہفتے تک بدستور رہنے دیں بس تیار ہے۔$ 
   $  (۵۲) کشمش ایک سیر لے کر گرد و غبار اور تنکوں سے خوب اچھی طرح صاف کریں۔ بعدہ کوٹ کرچار سیر جوش شدہ پانی میں جو ابھی گرم ہو ڈال کر مٹکے میں ڈالیں۔ سمندر جھاگ کلتھی اور پودینہ ہر ایک تولہ تولہ کی پوٹلی باندھ کر ڈالیں۔ مٹکا گھوڑے کی لید میں دفن کر دیں۔ چالیس دن کے بعد نکال کر شیشوں میں لگا رکھیں۔ نہایت اچھا سرکہ ثابت ہوگا۔$ 
   $ (۵۳) صرف تین دن میں سرکہ
   	 کشمش سبز ایک چھٹانک ‘ پانی مصفا ڈیڑھ سیر‘ تیزاب سرکہ‘ تیزاب گندھک‘ ہر ایک ایک تولہ پودینہ دو تولے سب کو کسی روغنی برتن میں ڈال کر رکھ چھوڑیں۔ تین روز کے بعد چھان کر شیشیوں میں لگا رکھیں۔ نہایت ترش اور خوشبو دار ہو گا۔$ 
   $  (۵۴)  کشمش پانچ سیر خوب دھوئیں‘ پھر پندرہ سیر پانی کے ہمراہ ایک مٹی کے روغن برتن میں ڈال کر منہ بند کر کے رکھیں۔ تین ہفتے کے بعد نمک لاہوری و پھٹکڑی ہر ایک پانچ تولہ ڈالیں اور منہ بند کر دیں۔ چار ہفتے کے بعد چھان لیں بس تیار ہے۔$ 
   $ (۵۵) سرکہ خالص انگوری
   	 پانچ سیر رس انگور کو کسی مٹی کے روغنی برتن میں ڈال کر جوش دیں۔ جب بلبلے پیدا ہوں تو اتار دیں۔ جھاگ وغیرہ دور کر دیں اور ٹھنڈا ہونے پر کپڑے میں چھان لیں۔ پھر مٹی کے برتن میں بند کر کے دھوپ اور شبنم کی جگہ پڑارہنے دیں۔ جب جھاگ آ جائے تو چھان لیں۔ پھر بدستور دھوپ اور شبنم میں رکھیں۔ حتیٰ کہ جھاگ پیدا ہونی بند ہو جائے۔ نہایت اعلیٰ اور عمدہ قسم کا سرکہ انگوری تیار ہے۔$ 
   $  (۵۶) مویز یا کشمش دو سیر لے کر خوب احتیاط سے صاف کریں۔ پھر کسی چکنے برتن میں پانی کے ہمراہ ڈالیں۔ بعد ازاں دو سیر کھانڈ دیسی بھی ڈال دیں۔ اور وقتاً فوقتاً ہلاتے رہیں۔ ڈیڑھ ہفتے کے بعد تج دس تولے‘ نمک سانبھر پانچ تولے‘ پھٹکڑی رال ہر ایک ایک تولہ۔ اور نوشادر دو تولہ شامل کریں چھ ہفتے کے بعد صاف کر لیں بس تیار ہے۔$ 
   $ (۵۷) بازاری سرکہ بنا نے کی ترکیب
   	 اوپر سرکہ انگوری بنانے کی جو ترکیبیں بیان کی گئی ہیں وہ ایسی عجیب اور عمدہ ہیں کہ اگر صحیح طریقہ پر بنانا مطلوب ہو تو انہیں ترکیبوں سے بنانا چاہیے پھر ایسے سرکہ کی قیمت فی بوتل دس روپیہ بھی کچھ زیادہ نہیں ہے۔ جو سرکہ آج کل بازاروں میں مل رہا ہے یہ سرکہ پوری محنت سے بنا ہوا نہیں ہوتا بلکہ یہ ایسی ترکیب سے بنایا جاتا ہے کہ ایک دن میں ہزاروں بوتلیں تیار کی جاتی ہیں۔
   	 میرے ایک دوست سندھ میں جا کر اس ترکیب کو سیکھ کر آئے تھے۔ اس کی قدر و قیمت انہیں حضرات کو معلوم ہے جو کہ صدہا روپیہ برباد کر کے حاصل کرتے ہیں۔ مگر تاہم آپ کی خدمت میں بلا دریغ پیش کرتا ہوں۔
   	 مگر آپ اس ترکیب کو معلوم کر کے خود دوکانداری شروع نہ کر دیں۔ بلکہ میرا مقصد اس کے اظہار سے یہ ہے کہ اس ترکیب کے معلوم ہو جانے سے آپ خود اصلی ترکیب سے سرکہ بناویں اور بازاری سرکے سے پرہیز کریں۔
   	 گرم پانی میں تیزاب انگور ڈال کر پانی کو ابال کر سرد ہونے پر بوتلوں میں بھر لیتے ہیں۔ اور تبدیل رنگ کے لیے مصری کو رنگ دیتے ہیں۔ بس معاملہ ختم ہے۔$ 
   $ (۵۸) انگوری چٹنی
   	 کشمش سرخ دس دانے‘ الائچی خورد ۳ ماشہ‘ مرچ سیاہ ۲ تولہ‘ گوند کیکر ۲ ماشہ‘ مغز بادام‘ مغز پستہ‘ مغز چلغوزہ ہر ایک ۲ ماشہ ۔ سرکہ انگوری ایک پائو سب کو باریک کر کے سرکے میں حل کریں۔ بس چٹنی تیار ہے۔ چٹنی کیا ہے دسترخواں کی روح رواں ہے۔ معدہ میں قوت ہاضمہ کو بڑھاتی ہے۔ خوراک کو جزو بدن بناتی ہے۔$ 
   $ (۵۹) مزیدار چٹنی
   	 کشمش ایک چھٹانک۔ پودینہ سبز تین تولہ یا خشک ایک تولہ‘ زیرہ سیاہ ایک تولہ‘ مرچ سیاہ ایک تولہ‘ مگھاں چھ ماشہ‘ پیاز تین تولہ‘ دانہ الائچی کلاں دو تولہ‘ دھنیا سبز چار تولہ‘ یا خشک ایک تولہ‘ سبز ادرک ایک چھٹانک‘ کیری آم سبز ایک چھٹانک‘ نمک لاہوری دو تولہ‘ مرچ سرخ چھ ماشہ‘ سرکہ مقطر حسب ضرورت سب کو پتھر کونڈی میں تھوڑا تھوڑا سرکہ ڈال کر خوب اچھی طرح رگڑ کر مثل نگدہ بنا کر مرتبان میں ڈال رکھیں۔ خوراک چھ ماشہ ہر ایک بد ہضمی کی بیماری کے لیے مفید ہے۔ ہاضم طعام اورلذیذ ہے۔ بھوک بڑھاتی ہے۔ نیز قبض کشا اور مہمانوں کی خاطر تواضح کے لیے نہایت عمدہ چیز ہے۔$ 
   $ (۶۰) سفری چٹنی
   	 پودینہ سبز ایک چھٹانک‘ کچے آم کا گودا دو چھٹانک‘ مرچ سیاہ دو چھٹانک‘ انار دانہ ایک تولہ‘ انگور کی پتیاں دو عدد‘ جامن کی پتیاں دو عدد‘ نمک بقدر ذائقہ تمام کو اچھی طرح کوٹ لیں۔ خشک ہونے پر بحفاظت رکھیں بوقت ضرورت سفر میں تھوڑا سا پانی کا چھینٹا دے دیں۔ بس نہایت خوش ذائقہ چٹنی تیار ہے۔$ 
   $ (۶۱) مربہ انگور
   	  آدھے پکے بڑے انگور ایک سیر لیں اور ایک سیر کھانڈ کے شربت میں پکا کر تیار کریں۔ نہایت مقوی باہ مربہ انگور تیار ہے۔$ 
   $ (۶۲) سکنجبین زبیبی
   	 مویز منقی کو سرکہ میں بھگوئیں پھر مل چھان کر قند یا شہد بقدر حاجت ملا کر حسب ضرورت سکنجبین تیار کریں۔$ 
   $ (۶۳) سکنجبین سہل بلغم
   	 شہد مصفے ۱۲ چھٹانک‘ سرکہ انگوری ۱۲ چھٹانک دونوں کو  قوام کریں اور کسم کے بیجوں کا مغز تین تولے خوب پیس کر آمیزہ کریں بعدہ ایک ہفتہ استعمال کریں خوراک ۲ تولہ۔$ 
   $ (۶۴) سکنجبین وردی
   	 صفراوی دستوں کو بند کرتی ہے۔ خسرہ نکلنے کے بعد مفید ہے۔ سرکہ انگوری ایک سیر عرق گلاب ایک سیر۔ گلاب کے پھول ایک سیر گل انار ڈیڑھ پائو سب کو تین روز پانی میں تر رکھیں۔ بعد ازاں جوش دے کر ایک سیر شکر سفید سے قوام کریں۔ خوراک ۳ تولہ۔$ & 
   ---
   
   
   	   گیارہواں باب   
   & شربت
          شربت بنانے کے لیے پھل بہت ہی اچھی قسم کے ہونے چاہئیں۔ توڑنے کے بعد اگر کام میں لائے جائیں تو اچھا ہے۔ پھل نہ بہت کچے ہی ہوں نہ بہت پکے۔
   	 اگر شربت کو زیادہ دن رکھنا ہو تو پانی بہت ہی صاف ہونا چاہیے۔ اگر ڈسٹلڈواٹر (Distilled water) ہو تو اچھا ہے۔ بارش کا پانی بھی اکٹھا کر کے رکھا  جا سکتا ہے۔ شکر صاف لینی چاہیے۔ اگر کافی صاف نہ ہو تو چاشنی بنانے میں کچا دودھ اور پانی ڈال کر صاف کی جا سکتی ہے۔ شکر میں پانی ڈال کر آگ پر رکھ دیا جاتا ہے۔ دودھ اور پانی برابر برابر ملا کر تھوڑا تھوڑا چاشنی میں ڈالتے ہیں۔ اور ہلاتے جاتے ہیں۔ میل اوپر تیرنے لگتی ہے جو چمچے سے ہی اتاری جا سکتی ہے۔ چاشنی بن گئی یا نہیں۔ یہ ایک بوند انگلی پر لے کر اور تار نکال کر بتایا جا سکتا ہے۔
         شربت ٹھنڈی جگہ میں رکھا جائے تو اچھا ہے اگر شربت گرم گرم بوتل میں ڈال کر کارک اچھی طرح بند کر دیا جائے تو شربت بہت دن نہیں خراب ہوتا۔ اب نیچے شربت انگور کے تیار کرنے کے مختلف طریقے لکھے جاتے ہیں بنا کر فائدہ اٹھائیں۔
   $ (۶۵) انگور کے رس سے شربت انگور
    نہایت مقوی باہ اور مفرح دل و دماغ ہے
   	 تیرہ حصہ کھانڈ اور سات حصہ پھل مذکور کا رس ملا کر ۱۵۷۰ فارن ہیٹ کی حرارت پہنچائیں۔ جب البیومن کے ذرات نظر آنے لگ جائیں تو شربت سرد کر کے نہایت باریک اور صاف کپڑے سے چھان لیں۔ بس شربت انگور تیار ہے۔$ 
   $ (۶۶) شربت انگور ترش
   	 دل اور معدہ کو طاقت دیتا ہے۔ قے اور متلی کو روکتا ہے۔ ہاضمہ کو درست کرتا ہے۔ گھبراہٹ اور پریشانی کو دور کرتا ہے۔
   	 آب انگور ترش ایک سیر‘ شکر سفید پانچ سیر‘ بدستور سابق تیار کریں۔ چار تولہ شربت ہمراہ عرق گائو زبان ۱۲ تولے۔$ 
   $ (۶۷) شربت انگور شیریں
   	 معدہ کو طاقت دیتا ہے۔ دل کو فرحت دیتا ہے۔ صفرا کی تیزی کو کم کرتا ہے۔ قے کو روکتا اور دستوں کو بند کرتا ہے۔ مقوی باہ ہے۔
   	 رب انگور شیریں ایک سیر‘ شکر سفید پانچ سیر‘ بدستور شربت تیار کریں۔ ۴۰ تولہ شربت ہمراہ ۱۲ تولے عرق گائو زبان۔$ 
   $ (۶۸) شربت برگ انگور 
   	پتھری کو فائدہ دیتا ہے۔ گردہ و مثانہ کے ریگ کو نکالتا ہے۔
   	 کلتی ساڑھے چار تولے۔ گو کھرو تین تولے۔ پر سیاوشاں دو تولے۔ تخم خربوزہ ڈیڑھ تولہ۔ نیم کوب شدہ سونف نیم کوفتہ ایک تولہ انگور کے نرم پتے اکیسے تولے سب کو ۲۴ گھنٹے ڈیڑھ پائو پانی میں بھگو کر جوش دیں۔ جب نصف باقی رہ جائے تو مل کر صاف کر لیں اور تین پائو کے ساتھ قوام کریں۔ خوراک دو تاسہ تولہ۔$ 
   $ (۶۹) شربت انگور
   	  آب انگور آدھ سیر میں شکر سفید ۱۲ چھٹانک ملا کر قوام تیار کریں۔ بعد ازاں ثعلب مصری ایک تولہ‘ بہمن سفید‘ تخم گاجر‘ اندر جو شیریں۔ ہر ایک تین ماشہ باریک پیس چھان کر عرق کیوڑہ میں حل کر کے شامل کر دیں۔ مقدار خوراک ۲ تولے۔$ 
   $ (۷۰) شربت مویز منقی
   	 انگور سیاہ اور شاداب لے کر ان کا پانی نچوڑیں اور چینی کے پیالے میں ڈال کر زمین میں گھوڑے کی لید میں دفن کر دیں۔ ایک ہفتے کے بعد نکالیں۔ شکر سفید ڈیڑھ سیر‘ بالچھڑ ڈیڑھ تولہ‘ لونگ‘ دار چینی‘ تیج پات‘ الائچی خورد ہر ایک ایک تولہ۔ سب ادویات کو کوٹ کر ملائیں اور دھوپ میں رکھیں۔ پانچ روز گزرنے پر چھان لیں اور بوتل میں ڈال کر بحفاظت رکھیں۔ کھانا کھانے کے بعد دو تا پانچ تولہ نوش فرما دیں۔ مقوی باہ اور قلب کو تقویت دیتا ہے۔ بدن کو قوی کرتا ہے ۔ رنگ کو سرخ بناتا ہے۔$ 
   $ (۷۱) شربت عنب
   	 زہر دار جانوروں کے کاٹے کے لیے مفید ہے۔ کھانسی کو فائدہ بخشتا ہے۔
   	 کسی انگور کے پرانے درخت سے انگور شیریں لے کر خوب اچھی طرح صاف کریں اور ضرورت کے مطابق ان کا پانی نچوڑ لیں۔ اور جوش دیں حتیٰ کہ ایک تہائی پانی باقی رہ جائے۔ جس قدر پانی نکالا تھا اس کے مساوی شکر سفید ملا کر پکائیں۔ کف وغیرہ الگ کرتے رہیں اور شربت کا قوام بنائیں۔$ 
   $ (۷۲) انگور کا شربت
   	 انگور کا رس ۸ چھٹانک‘ عرق گلاب ۸ چھٹانک‘ مصری یا شکر سفید ۸ چھٹانک۔ انگوروں کو مل کر کپڑے میں نچوڑ لیں۔ پھر عرق گلاب میں مصری ملا کر اس میں انگور کا رس شامل کر دیں۔ جب قوام گاڑھا ہو جائے تو اتار کر ٹھنڈا کر لیں۔ بس شربت تیار ہے۔$ 
   $ (۷۳) شربت انگور کا سفوف
   	 جس طرح بعض اور قسم کے شربتوں کے سفوف بن سکتے ہیں اسی طرح شربت انگور کا سفوف بھی ہوتا ہے۔ سفوف میں خوبی یہ ہوتی ہے کہ سفر میں بڑی آسانی سے لے جائے جا سکتا ہے اور بغیر خراب ہوئے دیر تک رکھا جا سکتا ہے۔ اور ضرورت پڑنے پر پانی میں گھول کر اس کا شربت بنایا جا سکتا ہے۔
   	ٹار ٹرک ایسڈ پونے تین پونڈ‘ کریم آف ٹار ٹر ۱۲ اونس‘ ٹے نک ایسڈ ۱ گرام‘  دار چینی ۱۱ پونڈ‘ انگور کاست ۶ اونس۔
   	ٹے نک ایسڈ اور کریم آف ٹارٹر  یہ انگریزی دوا فروشوں سے ملتے ہیں۔ اس سفوف میں سے نصف پونڈ باریک پیس کر ملا لیں۔ باقی ماندہ ایسڈ جو بچے اس میں سے نصف پونڈ اور ملائیں علی ہذالقیاس آہستہ آہستہ ایسڈ ملا دیا جاوے۔ اسی طرح دار چینی بھی ملا لیں۔ جب تمام مل کر ایک ہو جائیں بعدہ انگور کاست ملا کر صاف کپڑے پر پھیلائیں۔ جب خشک ہو جائے تو چھان کر پڑ یہ باندھ لیں۔ ایک چھوٹا چمچہ ایک گلاس شربت کے لیے کافی ہو گا۔$ & 
   ---
   
   
   	   بارہواں باب  
   
   & انگور کے مرکبات
   
   ویدک کی مایہ ناز مشہور و معروف دوا
   $ (۷۴) دراکش آرشٹ
   	 تپ دق کے مریضوں کے لیے آب حیات ہے۔ اعلیٰ درجے کی ہاضم اور گلے کی خراش کو دور کرتی ہے۔ بدن میں طاقت اور توانائی پیدا کرتی ہے۔ کھانسی کے لیے بمنزلہ اکسیر کے ہے۔
   	 مویز منقیٰ سوا سیر کو دس سیر پانی میں جوش دیں۔ جب ایک چوتھائی باقی رہ جائے تو اتار لیں اور خوب مل چھان کر اس میں دار چینی دو تولے دانہ الائچی خورد دو تولے‘  ناگ کیسر دو تولے‘ تیج پات دو تولے‘ واوڑنگ دو تولے‘ گل خیرا دو تولے‘ مرچ سیاہ ایک تولہ‘ فلفل دراز ایک تولہ‘ کا سفوف بمعہ سوا سیر مصری آمیز کر کے کسی مصفی برتن میں ڈال کر منہ بند کر دیں۔ موسم سرما میں ایک ماہ تک اور گرما میں صرف پندرہ روز کسی محفوظ جگہ میں پڑا رہنے دیں۔ مدت معینہ کے بعد برتن  کا منہ کھول کر شیشوں میں لگا رکھیں۔ بوقت ضرورت استعمال میں لاویں۔$ 
    ویدک کا مشہور مرکب
   $ (۷۵) دراکش آسو
   	 کھانسی‘ دمہ‘ تپ دق اور پھیپھڑے کی تمام تکالیف کو رفع کرتا ہے۔ بنا کر فائدہ اٹھائیں۔ مویز منقیٰ سوا سیر‘ مصری پانچ سیر‘ جنگلی بیری کی جڑ کا چھلکا تین پائو‘ پختہ گل دھاوا ۲۵ تولے‘ چکنی سپاری‘ لونگ‘ جائفل‘ دانہ الائچی کلاں‘ تیج  پات‘ سونٹھ مرچ‘ فلفل دراز‘ ناگ کیسر‘ رومی مصطگی‘ کیسرو  عاقر قرحا‘ کٹھ ہر ایک دس تولے۔ کل ادویات کا سفوف بنا کر مویز منقی و مصری میں آمیز کر کے ایک مصفی برتن میں بمعہ دو سیر پانی کے ڈالیں۔ برتن کا منہ اچھی طرح بند کر کے بھوسہ کے انبار میں بیس روز تک پڑا رہنے دیں۔ وقت مقررہ کے اختتام پر چھان کر بوتلوں میں بھر رکھیں۔ بوقت ضرورت کام میں لائیں۔$ 
   $ (۷۶) انگور کا رس
   	 نہایت مقوی باہ ہے۔ بدن کی کمزوری کو دور کرتا ہے۔ بیماروں اور کمزور لوگوں کے لیے عموماً ڈاکٹر رس انگور ہی تجویز کرتے ہیں۔ مغربی ممالک میں جہاں انگور بکثرت ہوتے ہیں رس انگور تیار کرنے کے بڑے بڑے کارخانے ہیں۔ چنانچہ ہمارے ملک میں کثیر المقدار رس انہی غیر ممالک سے آتا ہے۔ لیکن اگر ملک میں اسے تیار کیا جاوے تو برآمدہ رس سے سستا اور نہایت عمدہ تیار ہو سکتا ہے۔
   	  اچھے اور عمدہ پکے ہوئے انگور لے کر خوب اچھی طرح صاف کریں اور ان کا رس نچوڑ لیں۔ پھر رس مذکور کو کھدر کی چوہری تہ سے چھان لیں بعد ازاں اسے ۱۶۵ درجہ فارن ہیٹ تک گرم کریں۔ پھر اسے ابلے ہوئے پانی سے دھوئی ہوئی بوتلوں میں بند کر دیا جائے۔ اور ۱۷۰ درجہ گرم پانی میں نصف گھنٹہ تک رکھا جاوے۔$ 
   $ (۷۷) انگوری شفاء
   	 یورپ کے کچھ باشندوں کا دستور ہے کہ جب وہ لوگ دنیاوی تفکرات اور محنت سے اکتا جاتے ہیں تو سب کاروبار چھوڑ کر دیہاتوں اور جنگلوں میں چلے جاتے ہیں ۔ دیہات کی تازہ اور صاف ہوا میں دم لیتے ہیں۔ جنگل کے انگور خوب کھاتے ہیں اور اناج کو کم کر دیتے ہیں۔ تھوڑے ہی دنوں میں تازہ خون لے کر موٹے اور تازہ ہو کر واپس لوٹ آتے ہیں۔ اس کو گریپ کیوریا انگوری شفا کے نام سے موسوم کرتے ہیں۔$ 
   $ (۷۸) ماء الجبن
   	 جوان اور تندرست سرخ یا سیاہ رنگ کی ایک بکری میں جو دو بچوں سے زیادہ کی ماں نہ ہو۔  اور اس کا موجود بچہ دو یا تین ماہ سے بڑا اور چالیس روز سے چھوٹا نہ ہو۔  اسے سرد بقولات سبز کاسنی کاہو‘ خرفہ‘ سونف‘ کشنیز‘ مکویا شاہترہ وغیرہ کے پتے کھلائیں۔ ان کے علاوہ اور کوئی چیز کھانے نہ دیں۔ کچھ دن کے بعد اس بکری کا تازہ دودھ دوھ کر اور کسی قلعی دار برتن میں ڈال کر نرم آنچ پر دو تین جوش دیں پورے جوش کے وقت سرکہ انگوری دو تولے ڈالیں اور انجیر کی تازہ لکڑی کا سرا کچل کر اس میں پھیرتے رہیں۔ اس سے تھوڑی دیر میں دودھ پھٹ جائے گا۔ جبنی یا پنیری حصہ علیحدہ ہو جائے گا۔ موٹے کپڑے کی صافی پر ڈال کر پانی ٹپکا لیں یہی ماء الجبن ہے۔
   ترکیب استعمال : سات تولے کی مقدار میں روزانہ دینا شروع کریں۔ روزانہ ایک تولہ بڑھا کر بتدریج نصف سیر تک پہنچائیں۔ ایک ہفتہ نصف سیر پلاتے رہیں۔ پھر بتدریج ایک ایک تولہ کم کر کے سات تولے تک لے آتے رہیں تین روز تک سات تولے پلاتے رہیں۔ تین روز پلا کر ترک کرا دیں۔$ 
   $ (۷۹) ماء اللحم انگوری
   	  آب انگوری بیس سیر‘ گوشت بکرا سیاہ دس سیر‘ گوشت مرغ سیاہ ۸ سیر‘ گوشت تیتر ۵ سیر‘ آب لہسن ۱۰ سیر‘  آب نارنج عمدہ شیریں ۱۰ سیر‘  آب ناشپاتی ۱۰ سیر‘ مغز بادام الائچی خورد ہر ایک بیس تولے‘ مغز فندق‘ ابریشم خام‘ بہمن سفید‘ بہمن سرخ‘ برگ پان ہر ایک دس تولے۔ طبا شیر دس تولہ آہستہ آہستہ عرق کھینچیں۔ زعفران ایک تولہ‘ مشک تین ماشے کی پوٹلی بنا کر نال کے منہ پر رکھیں‘ خوراک پانچ تولے روزانہ۔
   	 دل و دماغ اور ارواح کو تقویت بخشتا ہے۔ خون پیدا کرتا ہے۔ ہر قسم کے درد کو رفع کرتا ہے۔ بہت جلد بدن کی غذا بن جاتا ہے۔$ 
   $ (۸۰) معجون داکھـ
   	 نہایت مقوی اور مفرح چیز ہے۔ ہر مزاج کے موافق آتی ہے۔ منی کو زیادہ اور مغلط بناتی ہے۔ پیشاب کے اندرونی فضلات آنے اور ذیابیطس کو مفید ہے۔ طراوت پیدا کرتی ہے۔ درازی عمر کے لیے عجیب چیز ہے۔
   	 داکھ کا رس ۶۴ تولے‘ دودھ  ۶۴ تولے ہر دو کو پکائیں۔ اس کھوئے میں ۶۴ تولہ مصری کی چاشنی آمیز کریں۔ دار چینی‘ الائچی خورد‘ تیج پات‘ ناگ کیسر ہر ایک ۶ ماشہ ۔ سونٹھ ۸ ماشہ‘ کستوری‘ کشتہ فولاد‘ کشتہ ابرک سیاہ‘ زعفران جلوتری جائفل‘ مرگانگ‘ کشتہ چاندی‘ مغز دھنیا‘ صندل سفید ہر ایک دو تولے ان سب کا سفوف بھی شامل کریں۔ نیچے اتار کر ۵ تولے شہد ملا کر روغنی برتن میں بحفاظت رکھیں۔
   خوراک :  ۳ ماشہ ہمراہ دودھ۔$ 
   $ (۸۱) حلوائے مو یز
   	 مویز منقیٰ ایک سیر کو شیر گائو اڑھائی سیر میں اس قدر پکائیں کہ دودھ کا کھویا ہو جائے۔ پھر روغن زرد ایک پائو میں بریاں کریں۔ مغز بادام ایک پائو سائیدہ بھونیں۔ شکر سفید ڈیڑھ سیر کا قوام بنا کر ادویہ ملائیں۔ زعفران ۳ ماشہ۔ الائچی خورد ایک تولہ کا اضافہ کریں۔ خوراک ۵ تولہ تا دس تولہ بواسیر اور قبض دائمی کے لیے بے انتہا مفید ہے۔$ 
   $ (۸۲) معجون زبیب
   	 پوست ہلیلہ کابلی‘ پوست ہلیلہ زرد‘ پوست بہیڑا‘ آملہ بلا گٹھلی‘ اسطخودوس ہر ایک دو تولے‘ گیارہ ماشے عود صلیب‘ ایک تولہ ساڑھے پانچ ماشے عقر قرحادس ماشے۔ تمام ادویات کو کوٹ چھان کرآدھ سیر مویز منقی کے ہمراہ معجون بنائیں۔
   مقدار خوراک :  ایک تولہ۔
   	مرگی کے مریضوں کے لیے مجرب المجرب ہے۔$ 
   $ (۸۳) کشتہ فولاد
   	 برادہ فولاد ایک تولہ خالص مقطر انگوری سر کے آدھ پائو میں کھرل کریں۔ جب خشک ہو کر گولی بن جائے تو بیس سیر کی آگ دیں۔ اس مرتبہ رنگ سیاہ ہو گا۔ پھر سرکہ میں کھرل کر کے آنچ دیں۔ غرض یہ کہ تیسری مرتبہ سرخ رنگ کا کشتہ برآمد ہو گا۔$ &
