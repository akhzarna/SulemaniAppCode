   
   فہرست مضامین
   -	دیباچہ	۴
   -	دھتورہ کا تعارف	۶
   -	ایک نہایت ضروری مضمون	۸
   -	سر کی بیماریاں	۱۳
   -	آنکھوں کی بیماریاں	۱۷
   -	کان اور دانت کی بیماریاں	۱۹
   -	سینہ اور پھیپھڑے کی بیماریاں	۲۲
   -	آنتوں کی بیماریاں	۲۵
   -	بخار	۲۷
   -	زہر کا علاج	۳۱
   -	جلد کی بیماریاں	۳۴
   -	متفرقات	۳۶
   -	عورتوں کی بیماریاں	۴۰
   -	مردوں کی بیماریاں	۴۲
   -	کشتہ جات	۵۱
   ---
   
   
   خواص دھتورہ
   
   @ دیباچہ
    	افیون‘ بھنگ‘ چرس‘ دھتورہ وغیرہ ایسی چیزیں ہیں جن کے استعمال سے استعمال کنندہ کو نشہ آور کیفیت پیدا ہو کر عقل میں فتور واقع ہو جاتا ہے۔ یہ ایک عیب ہے مگر قربان جائیے ان لوگوں کی دانش و بینش پر جو اس عیب کو ہنر خیال کر کے اس کے نشہ کے عادی ہو جانے کو نہ صرف باعث فخر و مباہات بلکہ تارک الدنیا اور فقیر لوگوں کے لیے ایک ضروری شئے قرار دیتے ہیں۔ اور اس کی یہ واہیات حکمت بیان کرتے ہیں کہ ان نشوں سے دماغ میں قوت یکسوئی پیدا ہو کر عبادت میں لذت آنے لگتی ہے ۔ ( نعوذ باللّٰہ من ذالک)
   	لیکن میں کہوں گا کہ نہ صرف اس وجہ سے کہ ہمارے شارع علیہ الصلوٰ ۃ والسلام نے ایسے نشوں کو حرام گردانا ہے۔ بلکہ حکماء کی جماعت کا بھی اس بات پر اتفاق ہے کہ نشہ آور ادویات کا عادی ہونا صحت و جوانی کے پر بہارو و روح پرور گلشن پر باد خزاں چھوڑ دینے کے مترادف ہے ۔حکماء قدیم و جدید منشیات کو ایسا گردانتے ہیں جو کہ نہ صرف صحت و جوانی بلکہ زندگی کے درخت کو کاٹ کر رکھ دیتا ہے ۔لہذا چاہیے کہ ان سب نشوں سے اجتناب کیا جائے۔
   	ہاں اس سچی بات کو ہم باور کیے لیتے ہیں کہ ان نشہ آور چیزوں میں حکیم مطلق نے ایسے فوائد بھی پنہاں رکھے ہیں جن سے طبی لحاظ سے فائدہ حاصل کیا جا سکتا ہے۔ لہذا ہم آئندہ صفحات ایک مشہور بوٹی دھتورہ کے فوائد بیان کرتے ہیں ۔اور قارئین کرام سے پر زور استدعا کرتے ہیں کہ ان نسخہ جات کو جس میں خوراکی طور پر دھتورہ استعمال ہوتا ہے محض سخت ضرورت کے وقت استعمال کریں ۔اور یونہی ذرا سی بات کے بدلے اس کا استعمال نہ کریں۔
    خاکسار:  حکیم محمد عبداللہ عفی عنہ	@ 
   ---
   
   	   پہلا باب    
   
   & دھتورہ کا تعارف
   @ مختلف نام :
   	$اردو  	دھتورہ  	بنگلہ  	دھوتورہ
   	عربی  	جوز ماثل  	فارسی  	تاتورہ‘ جوز آفت
   	سندھی  	دھاتورہ  	گجراتی  	دھنیتورا
   	بلوچی  	درتورہ  	سنسکرت  	دھستورا
   	پنجابی  	تاتورہ  	لاطینی  	ڈیٹورا
   	انگریزی  	تھارن ایپل‘ ڈیولز ایپل‘ سٹرا مونیم۔
   ماہیت : بعینہ بینگن کی طرز کا پودا ہے جس کے پتے بینگن کے پتے کی شکل کے ہوتے ہیں۔ پاکستان و ہندوستان کے ہر حصہ میں خود رو پایا جاتا ہے۔ اس کے پتے‘ شاخیں‘پھل‘ پھول‘ بیج سب زہر دار ہیں۔
   پھول : بعینہٖ گراموفون کے ہارن کی شکل کا ہوتا ہے ۔جو کہ رنگ کے اعتبار سے کئی قسم کا ہوتا ہے۔ سفید ‘سرخی‘ مائل زرد‘ نیلا‘ سیاہ۔ مگر بالعموم سفید اور   زعفرانی رنگ کا ملتا ہے ۔دوسری قسمیں کم ہیں۔
   پھل :خار دار گول گیند کی شکل کا ہوتا ہے۔ جس میں بیج ہوتے ہیں۔
   تخم : بھورے رنگ کے ہوتے ہیں اور سیاہ دھتورے کے بالکل سیاہ ہوتے ہیں۔ سیاہ دھتورہ کمیاب ہے۔ مگر اس سے کئی اکسیری نسخہ جات تیار ہوتے ہیں ۔لیکن وہ زہریلا زیادہ ہے اس لیے نہایت احتیاط سے استعمال کرانا چاہیے۔
   اقسام : اس کی کئی قسمیں ہیں ۔لیکن بڑی قسمیں سفید و سیاہ ہی شماری ہوتی ہیں۔ اس لیے اس کتاب میں ہر دو قسموں کا ہی بیان کیا جا رہا ہے۔
   طبیعت :وید چوتھے درجہ میں گرم و خشک تسلیم کرتے ہیں ۔اور حکماء میں اختلاف ہے۔ کوئی چوتھے درجہ کے اول میں سرد و خشک مانتا ہے اور کوئی دوسرے تیسرے میں لیکن میرے نزدیک تو یہ درجوں درجوں کا ایک جھمیلا ہی ہے۔
   مضر :دھتورہ انتہائی خشکی کی وجہ سے بدن کو بے حد سخت کر دیتا ہے ۔نیز سر میں چکر لاکر جنون و دیوانگی تک نوبت پہنچا دیتا ہے۔
   مصلح :دودھ‘ مکھن‘ سونف اور سیاہ مرچ اس کے مصلح ہیں ۔
   بدل : خوبق سفید‘ یعنی سفید کٹکی اور اجوائن خراسانی و نفاح اس کا بدل متصور ہوتے ہیں۔$ @ & 

