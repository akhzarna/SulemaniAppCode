&مضامین&‬

@ اٹھراہ کا تیر بہدف نسخہ‪@‬
$
    ۱۹۵۶ء کی بات ہے، میں این اے سی ہائی سکول، جہانیاں کی چھٹی جماعت میں داخل ہوا۔ ابھی چند روز ہی گزرے تھے کہ مجھے ہیڈ ماسٹر نے اپنے دفتر میں طلب کیا۔ وہ نہم اور دہم جماعت کو پڑھاتے تھے مگر حال ہی میں چھٹی کو بھی انگریزی پڑھانے لگے تھے۔ میں ڈرتے ڈرتے ہیڈ ماسٹر کے دفتر میں داخل ہوا، وہ کمرے میں موجود نہیں تھے۔ میں نے موقع سے فائدہ اٹھایا اور دفتر میں لگے تختے اور نقشے پڑھنے لگا۔

دو تختوں پر رول آف آنرز درج تھے : ایک پر مڈل اور دوسرے پر میٹرک میں اول آنے والے طلبہ کے نام درج تھے۔ سب سے اوپر مڈل میں اول آنے والے کا نام عبدالجبار درج تھا اور میٹرک میں محمد علی۔ بعد میں یہی دونوں حضرات بالترتیب پرائمری سکول اور ہائی سکول کے ہیڈ ماسٹر بنے۔

عبدالجبار ہمارے قریبی عزیز تھے جو ماسٹر عبدالجبار کے نام سے معروف ہوئے۔ چھوٹا قد، مناسب جسم اور مطالعے کے بے حد شوقین۔ ان کے بارے میں یہ بات ہر شخص جانتا تھا کہ ان کے بچے زندہ نہیں بچتے۔ ہر آدمی ان کے لیے دعا گو رہتا اور اظہارِ افسوس بھی کرتا۔ مجھے یاد ہے، ایک دفعہ والد گرامی نے کہا تھا کہ عبدالجبار کی بیوی کو اٹھراہ کا مرض لاحق ہے۔

اب جو میں اس مرض کے بارے میں لکھنے لگا تو خیال آیا کہ بچپن کی یادیں کریدنے کے بجائے کیوں نہ ماسٹر صاحب سے براہ راست رابطہ کیا جائے۔ ماسٹر صاحب الحمدللہ حیات اور صحت مند ہیں۔ چلتے پھرتے اور عصر حاضر کے امراض مثلاً ذیابیطس، بلند فشار خون، امراض قلب وغیرہ سے بچے ہوئے ہیں۔ عمر ۷۳ سال ہے۔ میرے استفسار کے جواب میں انہوں نے لکھا :

’’میری شادی بچپن ہی میں بعمر بارہ سال روشن بی بی سے ہوئی۔ والد بچپن ہی میں فوت ہو گئے تھے، اس لیے والدہ مرحومہ نے فرض ادا کرنے میں کچھ زیادہ ہی عجلت دکھائی۔ ویسے بھی اس زمانے میں بچپن کا نکاح معیوب تصور نہیں کیا جاتا تھا۔ میرا نکاح ۱۹۴۵ء میں ہوا لیکن رخصتی پاکستان آ کر ۱۹۵۲ء کے اوائل میں ہوئی۔

’’۱۹۵۳ء کے وسط میں اللہ تعالیٰ نے بیٹی عطا کی۔ تب بیوی کو اٹھراہ کی شکایت نہیں تھی۔ جب بچی کی عمر تین سال تھی اور میں ملتان میں پڑھا رہا تھا کہ مجھے اطلاع ملی، بیٹی وفات پا گئی ہے۔ اس کے بعد روشن بی بی کو اٹھراہ کا جان لیوا مرض چمٹ گیا۔ بچے آٹھویں ماہ پیدا ہو کر چند گھنٹوں بعد فوت ہوتے رہے۔

پیدائش کے وقت بچہ دیکھنے میں بھلا چنگا ہوتا، لیکن گھنٹے دو گھنٹے بعد چیخنا شروع کر دیتا۔ جسم پر سرخ اور نیلے داغ پڑ جاتے اور تشنج کی سی کیفیت پیدا ہو جاتی۔ کچھ عرصے بعد چہ راہی ملک عدم ہو جاتا۔ اس طرح میرے سات لڑکے اور دس لڑکیاں وفات پا گئیں۔ آپ کے والد، حکیم محمد عبداللہ، حکیم عبدالرحیم اشرف (فیصل آباد) اور گوجرانوالہ کے ایک معروف قادیانی حکیم، جان محمد جو اٹھراہ کے علاج کے لیے مشہور تھے، ان سب سے علاج کروایا۔ بزرگوں سے تعویذ بھی لیے لیکن کوئی فائدہ نہ ہوا۔

’’ایلوپیتھ ڈاکٹروں نے بتایا کہ میاں بیوی کے خون کے متضاد گروہ ہونے سے یہ مرض لاحق ہوتا ہے۔ کئی بچوں کی وفات کے بعد روشن بی بی کی صحت کو بھی گھن لگ گیا اور وہ ۱۹۸۲ء میں وفات پا گئی۔ میں نے ۱۹۸۳ء کے آخر میں دوسری شادی کر لی۔ دوسری بیوی کے بطن سے ایک بیٹا اور تین بیٹیاں پیدا ہوئیں اور الحمدللہ وہ سب حیات ہیں۔‘‘

اٹھراہ عورتوں کا ایک مشہور مرض ہے، لیکن عجیب بات ہے کہ طب کی قدیم کتابوں میں اس کا کہیں تذکرہ نہیں ملتا۔ میں نے طب اکبر، شرح اسباب، ذخیرہ خوارزم شاہی وغیرہ بے شمار کتب دیکھیں، عورتوں کی دیگر امراض کا ذکر تو ان میں ہے مگر اٹھراہ یا اس سے ملتی جلتی بیماری کا کہیں ذکر نہیں۔ ایلوپیتھی کی جدید ترین کتب کو دیکھا بھالا مگر ان میں بھی تذکرہ نہیں ملا۔جیسے یہ مرض عام ہے ویسے ہی اطباء اس کے ذکر سے خاموش ہیں۔

یہ سخت نامراد مرض ہے جس کی وجہ سے عورتوں کے بچے دوران حمل یا پیدائش کے کچھ عرصے بعد ضائع ہو جاتے ہیں۔ اس مرض میں عورتوں کو حمل ٹھہرتے ہی جلد اسقاط ہو جاتا ہے یا مردہ بچہ پیدا ہوتا ہے۔ اگر بچہ زندہ پیدا ہو، تو طرح طرح کے امراض میں مبتلا ہو کر آخر چل بستا ہے مثلاً سوکھے کی حالت میں، ام الصبیان (بچوں کی مرگی)، فساد خون یا سرخبادہ وغیرہ۔

اس بیماری میں بعض عورتوں کے رحم میں ایسی خرابی جنم لیتی ہے کہ آٹھویں ماہ حمل گر پڑتا ہے اور بچہ مرا ہوا پیدا ہوتا ہے۔ حمل کے ساتویں ماہ پیدا ہونے والا بچہ زندہ تو رہتا ہے لیکن طبعاً کمزور ہوتا ہے مگر آٹھویں ماہ والے کے بچنے کے آثار بہت کم ہوتے ہیں۔ اگر بچہ پوری مدت کے بعد پیدا ہو، تو بھی پیدائش کے آٹھویں دن، آٹھویں ہفتے، آٹھویں ماہ یا آٹھویں سال فوت ہو جاتا ہے۔

یہ بیماری اسقاط حمل کی طرح عورتوں کے لیے نہایت تکلیف دہ ہے۔ توہم پرستوں کا خیال ہے کہ جس عورت کا بچہ اس مرض سے بچ جائے، اگر اس کا سایہ دوسری عورت پر پڑے، تو اسے بھی یہ مرض لاحق ہو جاتا ہے۔ یہ بات خلافِ حقیقت ہے۔ دراصل اس بیماری کی اصل وجہ مرد کے مادہ کا کمزور ہونا ہے۔ اس وجہ سے حمل گر جاتا ہے۔ بالفرض نہ بھی گرے، تو بچہ اتنا کمزور ہوتا ہے کہ زندہ نہیں رہ پاتا۔

یہ مرض جنم لینے کے اہم اسباب میں سؤ مزاج رحم، ضعف رحم، رقت اور قلتِ خون، عام جسمانی کمزوری یا دماغی خرابی، مرگی، جنون، مالیخولیا یا فساد خون کی وجہ سے پیدا ہونے والے امراض شامل ہیں۔ خون کی قلت، رقت یا عام کمزوری کی وجہ سے چہرہ زردی مائل یا بالکل سفید ہو جاتا ہے۔ بعض عورتوں کی پسلی کے نیچے ہلکا سا درد ہوتا ہے چاہے حمل ہو یا نہ ہو۔ ایسی خواتین کا تو حمل گر جاتا ہے یا خاص عمر میں پہنچ کر اولاد فوت ہو جاتی ہے یا پیٹ کے اندر بچہ سوکھ جاتا ہے۔

’’مخزن حکمت کے مصنف حکیم اور ڈاکٹر غلام جیلانی لکھتے ہیں ’’بعض عورتوں کے گھر اولاد نہیں ہوتی اور کچھ کے ہاں جنم لے کر فوت ہو جاتی ہے اور عمر طبعی کو نہیں پہنچتی۔ بعض کے لڑکیاں پیدا ہوتی ہیں اور نرینہ اولاد جنم نہیں لیتی۔ اس حالت کو اٹھراہ کہتے ہیں۔

علاج یہ ہے کہ دوران حمل مصفی خون اشیاء کا استعمال بہ کثرت کیا جائے، اس سے بچہ تندرست پیدا ہوتا ہے، لیکن بچے کی پیدائش کے بعد قلیل مقدار میں وہی دوا بچے کو بھی کھلانی چاہیے۔ بعض اوقات سوزاک یا آتشک کے زہریلے مادے اٹھراہ کا سبب ہوتے ہیں، تب ان کا علاج کرنا چاہیے۔

اٹھراہ کا شروع میں تو علم ہی نہیں ہوتا، جب دو تین بچے مر جائیں تب پتا چلتا ہے کہ اس کا سبب کیا ہے۔ جدید سائنس اور ڈاکٹروں کے پا س اس کا علاج نہیں کیونکہ کوئی ڈاکٹر اس مرض کے جراثیم تلاش نہیں کر سکا۔

حکیم انقلاب دوست، محمد صابر ملتانی کی رائے یہ ہے کہ اٹھراہ کا مرض ان خاندانوں میں پایا جاتا ہے جن میں کسی نہ کسی شکل میں سوزاک کا اثر ہو۔ یہ اثر باپ کی طرف سے اولاد میں منتقل ہوتا ہے۔ تاہم پہلے بیوی پر اثر انداز ہوتا ہے۔ ایسے میاں بیوی کو اول تو اولاد ہی پیدا نہیں ہوتی اور اگر ہو بھی تو زندہ نہیں رہتی۔ اگر انتہائی جدوجہد سے بچ جائے، تو اس کی آئندہ نسلوں میں اٹھراہ کا مرض ضرور جنم لیتا ہے۔ یہ بات نہایت اہم ہے کہ عورتوں میں یہ خرابی مردوں کی طرف سے آتی ہے، اس لیے لازم ہے کہ مردوں کا بھی علاج کرایا جائے۔

اٹھراہ میں مبتلا عورتوں کا جب معائنہ کیا گیا تو ان میں درج ذیل علامات پائی گئیں:

پیشاب کے دوران جلن، ہاتھ پاؤں یا بغلوں میں جلن اور وہاں زخم ہونے کا احساس، شدید قسم کی قبض یا خشکی، یوں محسوس ہو کہ رحم کے گرد کسی نے کس کر پٹی باندھ دی، چہرے پر دانے، خارش یا پھوڑے پھنسی، گلے میں زخم، مستقل نزلہ رہنا، آنکھوں میں جلن، باؤ گولہ، اختناق الرحم، طبیعت میں چڑچڑاہٹ، غصہ کسی کی بات برداشت نہ کرنا اور گھر کے ہر فرد سے ناراضی کی کیفیت۔

ایسی خواتین کے بچے ہو بھی جائیں، تو سوکھے سڑے اور خلقی طور پر بیمار ہوتے ہیں۔ جسم پر دانے، زخم یا پھنسیاں اور ہاتھ پائوں ٹیڑھے میڑھے۔ بعض بچوں میں پیدائشی طور پر سوزاک کی علامتیں موجود ہوتی ہیں۔ بعض عورتوں کے اندھے بچے پیدا ہوئے اور بعض کے آٹھ دن، آٹھ ہفتے یا آٹھ ماہ میں اندھے ہو گئے۔ ضروری نہیں کہ اٹھراہ کی تمام مریضاؤں میں سبھی درج بالا علامتیں موجود ہوں، کسی میں ایک، کسی میں دو اور کسی میں زیادہ علامتیں بھی پائی گئی ہیں۔

والد گرامی، استاذ الحکماء حکیم محمد عبداللہؒ نے اپنی کتاب کنزالمجربات میں اٹھراہ کا ذکر بھی کیا ہے۔ وہ بیان فرماتے ہیں :

’’آج سے پچیس سال پیشتر برادر عزیز مولانا حکیم محمد عبدالرحیم اشرف (مالک اشرف لیبارٹریز، فیصل آباد) نے مجھے ریل میں دورانِ سفر کاغذ کی ایک پڑیا کھول کر دکھائی جس میں نہایت لطیف قسم کے سنہرے باریک باریک ریشمی ریشے نظر آئے۔ ان کا وزن بمشکل ایک رتی ہو گا۔ انہوں نے بتایا کہ یہ مرض اٹھراہ کی اکسیر دوا ہے جس کی ایک چاول کے لگ بھگ خوراک دینے سے بفضلہ تعالیٰ بچہ صحیح سالم پیدا ہوتا ہے۔ ساتھ ہی نسخے کو اخفا میں رکھنے کی تاکید کی۔

’’بعد ازاں انہوں نے اس سنہرے ریشے کے راز کا انکشاف کیا جسے میں نے اپنی حد تک محفوظ کر لیا۔ مگر ابھی اس کی تیاری کی نوبت نہیں آئی تھی کہ مولانا حکیم حافظ ثناء اللہ (ثنائی دواخانہ، آسٹریلیا چوک، لاہور) سے اس کا ذکر کر بیٹھا اور ذکر بھی صرف اتنا کہ اشرف صاحب نے مجھے یہ نسخہ عطا کیا ہے۔ حافظ صاحب میرے انتہائی عزیز دوست ہیں جن سے مجھے بھائیوں کی طرح محبت ہے۔ انہوں نے یہ بات حکیم اشرف کے کانوں تک پہنچائی، تو موصوف نے مجھے شکایتی خط لکھا۔

’’اس خط کے باعث مجھے اس قدر شرمندگی ہوئی کہ میں نے اپنی صفائی دینا پسند نہ کی اور فیصلہ کر لیا کہ میں اس نسخے کو خود بنا کر فائدہ نہیں اٹھاؤں گا بلکہ اپنے مریضوں کو بھی حکیم اشرف سے منگوا کر دوں گا۔ ان دنوں حکیم صاحب یہ دوا کیپسول میں بند کر کے دیتے تھے اور فی کیپسول پچیس روپے لیا کرتے۔ میں نے اس عرصے میں بے شمار مریضوں کو دوائی دی اور تقریباً ہر جگہ کامیابی نصیب ہوئی سوائے ایک آدھ جگہ کے۔‘‘

حکیم اشرف نے بعد میں نامعلوم وجہ سے نسخہ بدل دیا۔ بدلنے سے اس میں پہلا سا اثر باقی نہ رہا، لیکن اب والد صاحب بھی وفات پا چکے ہیں اور حکیم اشرف صاحب بھی۔ اب یہ نسخہ میرے برادرِ اکبر، حکیم عبدالحمید سلیمانی کے بیٹے خالد حمید سلیمانی تیار کرتے ہیں۔ خالد نے ایم فارمیسی کر رکھا ہے۔ وہ جدید دوا سازی کا فن بہت اچھی طرح جانتے ہیں۔ اس دوا کا نام انہوں نے حب اٹھرا، رکھا ہے۔ میں نے اس دوا کو بلا مبالغہ ہزاروں مریضوں پر آزمایا، الحمدللہ کامیاب ثابت ہوئی۔ اس سے فائدہ اٹھانے والوں میں پڑھے لکھے بھی ہیں اور ان پڑھ بھی۔ شہری بھی ہیں اور دیہاتی بھی۔ ہر جگہ اس نے معجزہ نما اثر دکھایا۔

گزشتہ سال ڈاکٹر اعجاز حسن قریشی کی بہو بھی اس علاج سے فیض یاب ہوئیں۔ میں نے اکتوبر ۲۰۰۳ء کے اردو ڈائجسٹ میں خون کے سرطان میں مبتلا ایک مریضہ کا ذکر کیا تھا۔ اس مریضہ کو نہ صرف سرطان سے چھٹکارا حاصل ہوا بلکہ اٹھراہ سے بھی نجات مل گئی۔ اس مریضہ کو  میں نے دونوں امراض کے لیے حب اٹھراہ ہی دی تھی۔ اس دوا کا  نسخہ اور ترکیب استعمال درج ذیل ہے، فائدہ اٹھائیں :

نوجوان مادہ بھینس کا پتہ لے کر اس میں ۱۲ گرام مگھاں (فلفل دراز) اور ۱۲ گرام کچور کا موٹا موٹا سفوف کر کے اس میں ۱۲ گرام براہ فولاد جوہر دار ملا لیں اور پتے میں ڈال دیں۔ اب اس کا منہ دھاگے سے باندھ کر اونچی جگہ لٹکا  دیں  اور تقریباً  ایک  ماہ لٹکائے رکھیں  تاکہ تمام پانی ادویات میں جذب ہو جائے۔ پھر تمام ادویہ بالکل باریک پیس کر خشک کر لیں اور اس کا وزن کر کے دوا کی مجموعی مقدار سے آٹھ گنا زیادہ خشک دھمانسہ ملائیں اور اچھی طرح کھرل اور شہد آمیز کر کے چنے سے ذرا بڑی گولیاں بنا لیں۔

اٹھراہ کی مریضہ کو  جب حمل کا یقین ہو جائے، تو وہ ایک گولی روزانہ ناشتے کے ایک گھنٹے بعد تازہ پانی کے ساتھ لے اور وضع حمل تک مسلسل لیتی رہے۔ بچے کی پیدائش کے بعد چوتھائی گولی ماں کے دودھ میں حل کر کے چھ ماہ تک بچے کو بھی استعمال کرائیں۔ ان شاء اللہ بچہ صحت مند رہے گا۔ اس ضمن میں دو باتیں یاد رکھنے کے قابل ہیں :

’’دھمانہ بوٹی ایسے وقت اکھاڑیں جب اس پر پھل لگ کر پکنے کے قریب ہو، لیکن پوری طرح سے پختہ نہ ہو۔ دوسری بات یہ کہ گولی چنے سے ذرا بڑی رکھیں تاکہ سوکھنے پر چنے کے برابر رہ جائے۔ یہ نسخہ میں الحمدللہ ہزاروں مریضوں پر آزما چکا ہوں اور ملک کے بڑے بڑے حکماء  اس کے فوائد کے معترف ہیں۔‪$‬









       @ایک تیر اثر نسخہ‪@‬
$
    ۱۹۶۶ء کی بات ہے، میں جامعہ پنجاب میں شعبہ دوا سازی کا طالب علم اور مجیٹھیا ہال میں رہائش پذیر تھا۔ نماز عصر کے بعد میں ہاسٹل پہنچا، تو میرے کمرے کے ساتھی ظہیر (اب ڈاکٹر ظہیر، شفا انٹرنیشنل، اسلام آباد) نے مجھے بتایا کہ موچی دروازے سے فون آیا تھا، جہانیاں سے آپ کے والد تشریف لائے ہوئے ہیں۔

میں نے نمازِ عصر ادا کی، رکشا پکڑا اور فوراً موچی دروازے روزنہ ہو گیا۔ وہاں میرے خالو شیخ محمد قمر الدین رہائش پذیر اور اشاعت کا کام کرتے تھے۔ وہ اگرچہ بے شمار کتب کے ناشر تھے لیکن اشاعتی دنیا میں ان کا سب سے بڑا کام مولانا سید ابوالاعلیٰ مودودیؒ کی شہرہ آفاق تصنیف تفہیم القرآن کی اشاعت تھا۔ انہوں نے اس تفسیر کو بڑی محبت، شوق اور اہتمام سے شائع کیا۔ والد گرامی جب بھی لاہور آتے، یہیں ٹھہرتے۔

اگرچہ گھر بہت چھوٹا سا تھا، بستر بھی فرشی ہوتا مگر یہاں ٹھہر کر قلبی سکون محسوس کرتے۔ گو بے شمار رشتے دار لاہور میں رہتے تھے، میری بڑی بہن بھی لاہور میں تھیں اور وہ ہر بار ابا جان سے اپنے گھر ٹھہرنے کے لیے اصرار بھی کرتیں مگر ابا جان کا کہنا تھا:

’’بیٹی! میں تمہارے خالو کے پاس پاکستان بننے سے پہلے کا مقیم ہوں۔ ایک تو تمام دوست احباب کو اس ٹھکانے کا پتا ہے۔ میرے آتے ہی وہ سب جمع ہو جاتے ہیں، دوسرے وہ بہت مہمان نواز ہیں۔ مہمانوں کو کسی چیز کی کمی نہیں ہونے دیتے۔ تیسرے تمہارے چھوٹے چھوٹے بچے ہیں۔ چوتھے یہ کہ کتابوں کی دکانیں بہت نزدیک ہیں اور میں کشمیری بازار اور زیر مسلم مسجد سے اپنی پسند کی کتابیں آسانی سے ڈھونڈ لیتا ہوں۔‘‘ باجی نے پھر ابا جان کو کبھی مجبور نہیں کیا اور وہ دورانِ قیام خود ہی ایک دو دفعہ آ کر انہیں مل جاتے۔

میں پہنچا، تو ابا جان بے چینی سے میرا انتظار کر رہے تھے۔ فوراً ہی اٹھ کھڑے ہوئے اور مجھے کہنے لگے ’’عبدالوحید چلو۔‘‘ میں ان کے ساتھ گھر سے باہر نکلا اور پوچھا کہ کہاں جانا ہے؟ فرمانے لگے ’’جگہ تو میں نے بھی نہیں دیکھی۔ بادامی باغ میں ریل کی پٹڑی کے پار ایک جگہ ہے۔ پتا میرے پاس لکھا ہواہے، جا کر ڈھونڈ لیں گے۔‘‘

ہم نے رکشا کرایا اور بادامی باغ ریلوے جنکشن کے پاس رکے، پٹڑی پار کی اور پھر متعلقہ مکان تلاش کرنے لگے۔ پتا چلا کہ وہ بڑے مکانوں میں نہیں بلکہ پٹڑی کے ساتھ ساتھ ڈیڑھ دو مرلے کی جھگیوں میں سے کوئی جھگی ہے۔ سینکڑوں جھگیاں ایسی تھیں جن پر چھپر پڑے ہوئے تھے۔ گلی میں گندا پانی بہہ رہا تھا۔ کسی گھر کا دروازہ سلامت اور کسی کا وہ بھی نہیں تھا۔ میں حیران ہو رہا تھا کہ ایسی جگہ والد صاحب کی تلاش میں آئے ہیں۔ آخر ابا جان نے سکوت توڑا اور مجھ سے کہا ’’کسی سے پوچھو کہ ولایت علی سنیاسی کا مکان کون سا ہے؟‘‘ اکثریت اس نام سے ناواقف تھی۔ بالآخر ایک بوڑھے نے کہا ’’وہ جو دوائیاں بناتا ہے۔‘‘

والد صاحب نے کہا ’’ہاں وہی۔‘‘ اس نے کہا ’’چلو میرے ساتھ۔‘‘ وہ ہمارے ساتھ چلتا رہا۔ دس پندرہ مکان گزرنے کے بعد ایک ایسا مکان نظر آیا جس کا دروازہ سلامت تھا نہ اس میں کوئی کھڑکی تھی۔ اس کے اوپر پڑا ہوا چھپر دھوئیں سے سیاہ ہو چکا تھا۔ اس نے آواز دی ’’بھائی ولایتی! تینوں ملن لئی پروہنے آئے نیں۔‘‘ (بھالئی ولایت علی! آپ کو ملنے چند مہمان آئے ہیں)۔

تھوڑی دیر بعد دروازہ کھلا، ایک منحنی قد و قامت والا آدمی باہر نکلا۔ اس نے دھوتی باندھی ہوئی تھی اور چرڑ مرڑ سا کرتا پہنا ہوا تھا۔ والد صاحب کو دیکھا، تو خوشی سے کھل اٹھا اور پنجابی میں کہنے لگا ’’اج کیڑی دے گھر نرائن آ گیا اے۔‘‘ (آج چوینٹی کے گھر بادشاہ سلامت آ گئے ہیں)۔

گھر میں داخل ہوئے، تو ایک پھٹی پرانی دری پڑی تھی۔ اس نے ایک کونے میں پڑی میلی سی سفید چادر اٹھا کر بچھا دی اور ہمیں اس پر بٹھایا۔ دری کے کنارے وہ خود بیٹھ گیا۔ گھر میں سامان نام کی کوئی شے نہیں تھی۔ گنتی کے تین چار برتن، ایک ہانڈی اور چائے کے تین پیالے۔ ایک طرف چھت کے قریب لکڑی ٹنگی ہوئی تھی جس پر ان دھلے کپڑوں کا ایک جوڑ الٹکا ہوا تھا۔ وہ آدمی کہنے لگا ’’حکیم صاحب! دو منٹ انتظار کریں۔ میں چائے کا کہہ کر آتا ہوں۔‘‘

اس کے جانے کے بعد والد صاحب نے بتایا کہ ولایت علی سنیاسی عمر میں مجھ سے دو ایک سال بڑے ہوں گے۔ انہو ں نے قیامِ پاکستان سے پہلے اور بعد میں بھی کوئی دس بارہ سال ہندو جوگیوں کے ساتھ گزارے ہیں۔ جڑی بوٹیوں کے علم میں ماہر ہیں، کشتہ سازی میں جواب نہیں رکھتے، ہر مشکل سے مشکل دوائی تیار رکھتے ہیں۔ میں نے ان سے کبھی کوئی نسخہ نہیں مانگا۔ خود ہی جو دل میں آئے نسخہ عطا کر دیتے ہیں۔ آج پتا نہیں کون سا نسخہ دیتے ہیں۔ مجھ پر بہت مہربان ہیں۔

تھوڑی دیر بعد سنیاسی صاحب آ گئے۔ ہمیں چائے پلائی۔ تھوڑی دیر مختلف طبی موضوعات پر گفتگو ہوئی۔ دورانِ گفتگو کہنے لگے ’’حکیم صاحب آج کل ایک نسخہ بنا رہا ہوں، پہلے بھی بیسیوں بار بنایا۔ میری نظر میں سیلان الرحم (لیکوریا) کے لیے اس سے بہتر کوئی اور نسخہ نہیں۔ نسخہ جتنا پرانا ہو اس کی تاثیر بڑھتی جاتی ہے۔ میں اس نسخے کو عموماً بقر عید کے بعد بناتا اور سارا سال چلاتا ہوں۔‘‘

ابا جان نے وہ نسخہ لکھ لیا لیکن صاحب نسخہ کی نزدگی میں اسے نہیں بنایا بلکہ ان سے خرید کر مریضوں کو دیتے رہے۔ ایک دفعہ میں نے وجہ پوچھی، تو کہنے لگے کہ اگر غریب آدمی کو فائدہ نہیں پہنچا سکتے تو اسے نقصان بھی نہ پہنچاؤ۔ بہرحال نسخہ حاضر ہے :

صدف سادہ لے کر اس کی سیاہی چاقو سے دور کریں پھر ہاون دستے میں اچھی طرح کوٹ کر سفوف بنا لیں۔ اب ایسی نوجوان گائے جو گابھن نہ ہوئی ہو، اس کے سرین کی ہڈی، جو پنڈلی سے اوپر ہوتی ہے، آری سے کاٹ لیں مگر دائیں طرف کی ہڈی لیں۔ اس ہڈی کا مغز (مخ) نکال لیں۔ اس میں ہم وزن سفوف صدف ملا کر بتیاں سی بنا لیں اور پھر اس آمیزے کو اسی ہڈی میں بھر دیں۔ پھر ہڈی کا جوڑ ملا کر اس پر لوہے کی تار لپیٹ دیں تاکہ وہ الگ نہ ہو۔ اس پر مضبوط قسم کا کپڑا باندھیں، اوپر بان لپیٹیں، چاروں طرف مٹی لگا کر دھوپ میں خشک کریں اور پھر زمین میں گڑھا کھود کر ڈیڑھ من اپلوں کی آگ دیں۔ جب آگ ٹھنڈی ہو جائے تو اسے نکال کر مٹی الگ کریں، کشتہ صدف معہ ہڈی کے نکالیں، کھرل میں بڑی احتیاط سے پیسیں اور شیشی میں بھر کر رکھیں۔ لیکوریا کے لیے ۲ تا ۴ رتی صبح شام نہار منہ مکھن میں لپیٹ کر کھائیں اور ایک ایک پاؤ  دودھ پی لیں۔ سیلان الرحم کی وہ مریضہ جو ہڈیوں کا ڈھانچہ دکھائی دیتی ہو، دو ماہ کے استعمال سے بالکل صحت یاب ہو جائے گی۔

میرے بڑے بھائی ڈاکٹرسعید جو حال ہی میں بھاٹی دربار ہسپتال، لاہور سے بطور ماہر معالج تشخیص سبکدوش ہوئے ہیں، آج سے چونتیس پینتیس سال پہلے ایران کے صوبہ اصفہان میں تعینات تھے۔ انہوں نے والد صاحب سے ذکر کیا کہ سیلان الرحم کا مرض ایران میں زیادہ ہے اور ایلوپیتھی میں اس کا کوئی شافی علاج نہیں۔ والد صاحب نے انہیں یہی دوا دی۔ وہ کہتے ہیں کہ انہوں نے بیسیوں مریضاؤں کو استعمال کروائی، کہیں ناکامی کا منہ نہیں دیکھنا پڑا۔ میں نے یہ دوا جریان اور احتلام کا شکار مردوں کو بھی استعمال کروائی الحمدللہ کامیابی ہوئی۔

)حکیم عبد الوحید سلیمانی اردو ڈائجسٹ اکتوبر ۲۰۰۶ء(‪$‬










    @ایک خوراک نے ذیابیطس سے پیچھا چھڑا دیا‪@‬
$
    بابا محمد حسین اپنے دیگر عزیز واقارب کے علاج کے لیے اکثر میرے پاس آتا تھا۔ ہنستا مسکراتا چہرہ‘ درمیانہ قد‘ سفید ترشی ہوئی داڑھی‘ تقریبا اسی سال عمر۔ باتیں کرنے کا شوقین تھا۔ باتیں کرنے پہ آتا تو کرتا ہی چلا جاتا۔ آج سے تقریبا پانچ برس پہلے وہ میرے پاس آیا۔ مریضوں کا ہجوم معمول سے زیادہ تھا اسی لیے میں اس پر توجہ نہ دے سکا۔ مریض اپنی اپنی باری پر آتے گئے اور میں انہیں نسخے لکھ لکھ کر دیتا رہا۔ اس کی باری آنے میں ابھی تین مریض اور حائل تھے کہ اچانک وہ بول پڑا ’’حکیم صاحب! آپ کے پاس ذیابیطس کا کوئی علاج بھی ہے یانہیں؟‘‘

میں ابھی جواب نہ دے پایا تھا کہ کتب خریدنے کے لیے آئے ہوئے ایک گاہک نے جواب دیا ’’ذیابیطس بھی کوئی مرض ہے۔ ایک خوراک میں ٹھیک ہو جاتی ہے۔‘‘

میں نے ادھر دیکھا‘ تو اک موٹا تازہ کالا بھجنگ آدمی کھڑا دکھائی دیا جس نے دھوتی باندھ رکھی تھی۔ عمر پنیتالیس پچاس کے لگ بھگ۔ میں نے ابھی کوئی جواب نہیں دیا تھا کہ بابے نے کہا ’’جھوٹ نہ بولو‘ ذیا بیطس بھی کوئی ایسا مرض ہے کہ ایک خوراک میں ٹھیک ہو جائے۔ میں چالیس سال سے اس مرض کا شکار ہوں۔ سینکڑوں ڈاکٹروں‘ حکیموں اور ہو میوپیتھ کو دکھا چکا ہوں۔ بڑے بڑے اسپتالوں میں معائنہ کروایا ہے مگر کہیں شفانہیں ملی۔ میں تمہاری بات کیسے مان لوں؟‘‘

میں اب دوسری طرف متوجہ ہوا کہ دیکھوں کیا جواب ملتا ہے؟ دھوتی پوش نے کہا ’’میں کوئی حکیم نہیں۔ ایک نسخہ کسی اللہ والے سے مل گیا تھا‘ میں فی سبیل اللہ دے رہا ہوں۔ کوئی پیسہ دھیلا نہیں لیتا۔آپ کو ضرورت ہو تو آپ بھی لے جائیں۔ فقیر کا لنگر ہے۔‘‘

میں نے اس شخص سے پوچھا کہ تمہاری رہائش کہاں ہے اور تم کیا کرتے ہو’ اس نے جواب دیا ’’میرا نام شیخ… ہے۔ میں ایک کارخانے کے باہرنان چنے کی ریڑھی لگاتا ہوں۔‘‘

میں نے بابے سے کہا ’’بابا جی! اس کا پتا لکھ لو اور کسی دن اس کے پاس جا کر دوالے آؤ۔‘‘

بابے محمد حسین نے اس کا پتا لکھ لیا اور چلا گیا۔ ایک ہفتہ بعد بابا پھر آیا۔ میں تنہا بیٹھا ہوا تھا۔ میں نے پوچھا ’’بابا! شیخ صاحب کے پاس گئے تھے؟‘‘

بابا کہنے لگا ’’میں کیا کرنے جاتا؟ وہ شکل سے ہی جھوٹا لگتا تھا۔ میں ایسے سینکڑوں لوگوں کے پاس جا چکا  ہوں۔‘‘

میں نے کہا ’’بابا ایک بات ہے۔ جس اعتماد سے وہ بات کر رہا تھا‘ اتنا  اعتماد  میں نے کسی اور شخص میں نہیں دیکھا۔ مانا کہ آپ سینکڑوں اطبا کے پاس گئے اور کہیں شفا نہیں ملی۔ ایک دفعہ اس کے پاس بھی چلے جاؤ‘ زیادہ سے زیادہ یہی ہو گا کہ شفا نہیں ملے گی۔ چلو جھوٹوں کی فہرست میں ایک اور کا  اضافہ ہو جائے گا۔ جہاں سووہاں سوا سو۔ اور دوسری بات یہ کہ وہ دوا مفت دیتا ہے۔ کوئی پیسہ نہیں لیتا۔ آپ جائیں تو سہی۔‘‘

میرے اصرارپر بابا رضا مند ہو گیا اور شیخ کے پاس چلا گیا۔ پھر کافی عرصے تک بابے کی کوئی خبر نہ ملی۔ ایک دن ایک نوجوان کا ٹیلی فون آیا۔ اس نے بتایا ’’میں بابے محمد حسین کا پوتا بول رہا ہوں۔ بابا جی کی طبیعت بہت خراب ہے اور وہ جنرل اسپتال میں داخل ہیں۔‘‘

میں نے جلدی سے پوچھا ’’انہیں کیا ہوا؟‘‘

کہنے لگا ’’کسی شخص کے پاس سے دوا لائے تھے۔ وہ دوا کھائی تو دست لگ گئے۔ تیس چالیس دست آئے‘ تو ہم پریشان ہوگئے اور انہیں جنرل اسپتال داخل کروا دیا۔ کمزوری بہت پڑھ گئی۔ ایک ہفتہ ہو گیا گلو کو زلگ رہا ہے۔‘‘

میں نے کہا ’’بابا جی! تو ذیابیطس کے مریض ہیں۔ انہیں گلو کوز کیسے لگ سکتا ہے؟‘‘

نوجوان نے جواب دیا ’’ڈاکٹر کہتے ہیں جسم میں شکر بے حد کم ہوئی ہے۔ گلو کوزنہ لگا  تو  بابا جی کو نقصان پہنچ سکتا ہے۔‘‘

میرے باقی سوالوں کا جواب نوجوان کو معلوم نہیں تھا۔ میں نے کہا ’’جب بابا جی! گھر آجائیں تو مجھے ٹیلی فون کر دینا۔ میں ان سے بات کرنا چاہتا ہوں۔‘‘

پانچ چھ روز گزرگئے۔ رات کو میں گھر میں بیٹھا ہوا تھا کہ ٹیلی فون کی گھنٹی بجی۔ چونگا  اٹھایا تو بابا محمد حسین بول رہا تھا۔ میں نے پوچھا ’’بابا! کیا ہوا تمہارے ساتھ؟

کہنے لگا’’ میں آپ کے پاس سے اٹھا تو سیدھا شیخ کے پاس گیا۔ اس نے مجھے دوائی کی ایک بڑی ساری پڑیا باندھ دی اور کہا‘ اس میں سے ایک ماشہ دوا میٹھے حلوے کے ساتھ کھانی ہے۔ میں نے گھر جا کر سوچا‘ میٹھا حلوہ تو محض تکلف ہے۔ ذیابیطس کے مریض کو تو حلوہ ویسے بھی نقصان دیتا ہے۔ لہٰذا میں نے دواپانی کے ساتھ کھالی۔ دوسری غلطی میں نے یہ کی کہ دوائی کی مقدار نہیں دیکھی۔ پتا نہیں وہ تولہ تھی یا چھ ماشہ‘ میں نے ساری دوا ایک ہی دفعہ پھانک لی۔ اس کے بعد جو حالت میری ہوئی اس کا نہ پوچھئے۔ دس بارہ دن اسپتال میں موت وزیست کی کش مکش میں کاٹے۔ مسلسل گلوکوز لگتا رہا۔ شکر کی سطح پچاس تک جاپہنچی۔‘‘

میں نے کہا ’’بابا! اللہ تعالیٰ آپ کو زندہ سلامت رکھے۔ کسی دن میرے پاس آئیں تو رپورٹیں ساتھ لیتے آئیے۔‘‘ بابے نے اچھا کہہ کر ٹیلی فون بند کر دیا۔

دس بارہ دن گزرے تو بابا میرے پاس آیا۔ چہرے سے کافی کمزور لگ رہا تھا۔ میں نے رپورٹوں میں مختلف تاریخوں کو شکر کی سطح دیکھی۔ فاسٹنگ اسی تانوے تھی اور رینڈم ۱۳۰ سے ۱۵۰ تک۔ میں نے کہا ’’بابا رپورٹیں تو ساری کی ساری ٹھیک ہیں۔‘‘

کہنے لگا ’’اس میں کل کی رپورٹیں بھی شامل ہیں جو اسپتال سے فارغ ہونے کے بیس دن بعد کی ہیں۔‘‘

میں نے پوچھا ’’بابا میٹھا کھاتے ہویا پر ہیز جاری ہے؟‘‘

بابے نے کہا ’’حکیم صاحب! میں نے پچھلے چالیس برسوں کی کسریں نکال دیں۔ خوب جی بھر کر میٹھا کھایا۔ آپ جلیبی منگوائیں یابرفی‘ چائے میں چاہے چار چمچ چینی ڈال کر مجھے پلا دیں‘ پھر میری شکر کی سطح کا معاینہ کریں۔ ان شاء اللہ ٹھیک ہی رپورٹ آئے گی۔‘‘

میں نے بابے سے کہا ’’خوش فہمی میں مارے نہ جانا۔ پرہیز بہت ضروری ہے۔‘‘

بابا کہنے لگا ’’چالیس برس میں نے تھوڑا پرہیز کیا ہے۔ اب تو میں بالکل پرہیز نہ کروں گا۔‘‘

بابا جانے لگا تو میں نے ایک ہی بات کہی ’’اپنی شکر کی سطح دیکھتے رہنا۔ اس میں غفلت نہ برتنا۔‘‘

اس نے ہاں میں جواب دیا اور چلا گیا۔ پھر وہ وقتاً فوقتاً آتا رہا اور میں اس سے مرض کے متعلق پوچھتا رہا۔ ایک دفعہ لاہور کے معروف ماہر ذیابیطس‘ پروفیسر ڈاکٹر محمود عالم میرے پاس آئے۔ انہوں نے ذیابیطس اور اس کا علاج کے موضوع پرایک کتاب بھی لکھی ہے۔ باتوں ہی باتوں میں میں نے ان سے پوچھا کہ ایلوپیتھی علاج سے ذیابیطس کے کسی مریض کو بالکل صحبت یاب ہوتے دیکھا گیا ہے؟ وہ فرمانے لگے ’’میں نے کسی بھی علاج سے ذیابیطس کے کسی مریض کو کبھی صحت یاب ہوتے نہیں دیکھا۔‘‘

میں نے کہا ’’طب مشرق میں کم از کم ایسی ایک مثال تو موجود ہے۔‘‘

کہنے لگے ’’میں تسلیم نہیں کرتا۔‘‘

تب میں نے بابا محمد حسین کی صحت یابی کی صورتحال ان کے سامنے بیان کی اور کہا ’’ایک سال سے میں انہیں بالکل ٹھیک دیکھ رہا ہوں۔‘‘ مگر انہوں نے یہ بات ماننے سے انکار کر دیا۔

ابھی ڈاکٹر صاحب میرے پاس تشریف فرما تھے کہ اتفاق سے بابا محمد حسین آگیا۔ میں نے کہا ’’ڈاکٹر صاحب ! بابا جی آگئے ہیں‘ آپ ان سے خود بات کر کے ہر طرح تسلی کر لیں۔‘‘

ڈاکٹر صاحب نے پھر ایک ایک بات ان سے پوچھی۔ بعد میں مجھے کہنے ’’میری زندگی میں یہ پہلا کیس ہے جو ٹھیک ہوا ہے۔ لیکن کیا پتار پورٹیں غلط ہوں۔ میں انہیں لاہور کی تین چوٹی کی لیبارٹریوں کے پتے دیتا ہوں۔ یہ وہاں سے کل ٹسٹ کروالیں۔ میں پرسوں پھر آؤں گا۔ انہیں بھی کہیں کہ وہ رپورٹیں لے کر آجائیں۔‘‘

دو دن بعد دونوں حضرات پھر اکٹھے ہوئے اور رپورٹیں دیکھی گئیں۔ فاسٹنگ ۹۵ اور رینڈم ۱۴۰ تا ۱۵۰ تھی۔ ڈاکٹر محمود عالم بہت حیران ہوئے کہ ایک انسان کو ذیابیطس چمٹا اور پھر اتر بھی گیا۔

ڈاکٹر صاحب کے جانے کے بعد میں نے بابا محمد حسین سے پوچھا ’’ٹھیک ہو جانے کے بعد بھی کبھی شیخ صاحب کے پاس گئے ہو؟‘‘

کہنے لگا ’’ہاں دوتین دفعہ گیاہوں۔‘‘

میں نے کہا ’’کیا یہ ممکن ہے کہ تم روزانہ اس کے پاس جاسکو؟‘‘

بابا کہنے لگا ’’کیوں نہیں۔ میں تو سارا دن فارغ ہی ہوتا ہوں۔ لیکن آپ چاہتے  ہیں؟‘‘

میں نے کہا ’’اس سے دوستی گانٹھو اور نسخہ حاصل کرو۔‘‘

بابے نے کہا ’’میں کل ہی اس کے پاس جاتا ہوں۔ کبھی تو نسخہ دے ہی دے گا۔‘‘

اس کے بعد بابا شیخ کے پاس جانے لگا۔ دوتین گھنٹے اس کے پاس بیٹھتا اور واپس آجاتا۔ مہینہ اسی طرح گزر گیا۔ ایک دفعہ شیخ صاحب نے اس سے پوچھا۔ ’’تم میرے پاس کیوں آتے ہو؟‘‘

لیکن شیخ صاحب نے یہ کہہ کر نسخہ دینے سے انکار کر دیا کہ جتنی ضرورت ہو مجھ سے لے لو مگر میں نسخہ نہیں بتا سکتا۔‘‘

مگر بابا مایوس نہیں ہوا۔ وہ مسلسل اس کے پاس جاتا رہا۔ گا ہے بگا ہے اس سے نسخے کا تقاضا بھی کر دیتا۔ کئی مہینے گزرنے کے بعد شیخ نے بابے سے کہا ’’دوشرطوں پر آپ کو نسخہ بتانے کے لیے تیار ہوں۔‘‘

اس نے پوچھا ’’وہ کون سی شرطیں ہیں؟‘‘

شیخ نے کہا ’’پہلی شرط تویہ ہے کہ کسی سے دوا کی قیمت نہیں لینی۔‘‘

بابے نے کہا ’’مجھے منظور ہے۔‘‘

’’دوسری شرط ہے نسخہ سلیمانی والوں کو نہیں بتانا۔‘‘

بابے نے تھوڑی سی ہچکچاہٹ کے بعد یہ شرط بھی منظور کر لی اور اس سے نسخہ حاصل کر لیا۔

اس رات عشاء سے فارغ ہو کر میں گھر بیٹھا ہوا تھا کہ ٹیلی فون کی گھنٹی بجی۔ میں نے فون اٹھایا تو دوسری طرف سے آواز آئی۔ ’’میں محمد حسین بول رہا ہوں۔ کاغذ پنسل آپ کے پاس موجود ہے؟‘‘

میں نے کہا‘ ہاں! سب کچھ موجود ہے۔ آپ کیا چاہتے ہیں؟‘‘

کہنے لگا ’’حکیم صاحب ! نسخہ لکھیں… ذیابیطس دور کرنے کا نسخہ جس سے کہ میں تندرست ہوا ہوں۔‘‘

میں نے کاغذ قلم پکڑ کر نسخہ لکھ لیا۔ کہنے لگا ’’اگر زندگی رہی توکل آؤں گا۔ جو نسخہ انہوں نے مجھے لکھوایا اس میں تین چیزیں شامل ہیں: اندرائن جسے عربی میں حنظل اور پنجابی میں کوڑتمہ کہتے ہیں۔ تخم سرس جسے پنجابی میں شرینہہ کے بیج کہتے ہیں اور گوند کیکریا گوند پھلاہی۔ ان تینوں کو ہم وزن باریک پیس کر ایک یا دو ماشے حلوے کے ساتھ کھائیں۔ تینوں چیزیں بلاشبہ ذیابیطس کے لیے مفید ہیں۔‘‘

میں نے کہا ’’بابا! تم نے مجھے نسخہ نہ بتانے کا وعدہ کیا تھا۔ پھر بتا کیوں دیا؟‘‘

کہنے لگا ’’میں نے اس کا کفارہ ادا کر دیا ہے۔ آپ کسی قسم کی فکر نہ کریں۔‘‘

ایک دفعہ میں مطب میں بیٹھا ہوا تھا کہ ایک دبلاپتلا چھوٹے قدکا بوڑھا آدمی داخل ہوا۔ اس نے مجھ سے پوچھا ’’مجھے پہچانا۔‘‘

میں نے غور سے اس کی طرف دیکھا۔ کچھ اس کی آواز سے پہچانا اور کہا ’’نظام دین ہو؟‘‘

اس نے کہا ’’ہاں!‘‘

میں نے پوچھا ’’بہت کمزور ہوگئے ہو؟‘‘

کہنے لگا ’’یار کیا بتاؤں‘ ذیابیطس نے یہ حال کر دیا ہے۔‘‘

نظام دین ۱۹۶۱ء میں میٹرک میں میرا ہم جماعت تھا۔ چالیس سال بعد ملاقات ہوئی۔ پہچاننے میں دقت ضرور ہوئی لیکن میں نے پہچان لیا۔ اگلے سال نظام دین پھر آیا۔ حالت پہلے سے کہیں بہتر اور چہرے پر نکھار۔ میں نے پوچھا ’’نظام دین ! ذیابیطس کا کیا حال ہے؟‘‘

کہنے لگا ’’اللہ کے فضل سے اس سے نجات مل گئی۔‘‘

’’مگر کیسے‘‘؟ میں نے سوال کیا۔

’’یار جب میں یہاں سے گیا‘ تو وہاڑی سے تھوڑا سا آگے میرا حادثہ ہوگیا۔ چوٹیں آئیں لیکن بہت زیادہ نہیں۔ میں اپنے گاؤں جا رہا تھا۔ راستے میں رب راکھا موڑ پر ایک حکیم کا بورڈ نظر آیا۔ میں نے اس سے کہا کہ میری ابتدائی طبی امداد کر دو۔ کہنے لگا‘ تم ذیابیطس کے مریض ہو۔ جب تک یہ مرض ٹھیک نہیں ہوتا زخم ٹھیک نہیں ہوں گے۔ میں نے کہا‘ ذیابیطس کا علاج بتاؤ۔

’’حکیم صاحب کہنے لگے‘ یہاں سے تازہ تمے (اندرائن) توڑو۔ ان کی چھوٹی چھوٹی قاشیں کرو۔ ایک سیر تمے ہوں تو ان میں دوسیر چینی ڈالو اور ایک ہفتہ مرتبان میں ڈال کر رکھو۔ وہ گھل جائیں گے۔ اس کے بعد صبح شام ایک ایک چمچ کھاؤ۔ کڑواہٹ تو بہت زیادہ ہوگی لیکن مربہ ختم ہونے سے پہلے تم تندرست ہو جاؤ گے۔

’’میں نے ایسا ہی کیا شروع شروع میں واقعی بے حد کڑواہٹ محسوس ہوئی لیکن میں ڈھیٹ بن کر کھاتا رہا۔ ابھی آدھا مربہ بھی ختم نہیں ہوا تھا کہ ذیابیطس دم دبا کر بھاگ گئی۔ اب میں بالکل تندرست ہو کر تمہارے سامنے بیٹھا ہوں۔‘‘

بابے محمد حسین والا نسخہ میں نے لاہور کے ایک معروف طبیب کو بتایا۔ اس نے اس نسخے میں کلونجی کا اضافہ کر کے اپنی کتاب میں چھاپ دیا جس سے بے شمار لوگوں نے فائدہ اٹھایا۔ یہی نسخہ میں نے اپنے ماموں زاد بھائی حکیم عبدالقیوم کو بتایا۔ چند دن پہلے اس سے ملاقات ہوئی تو کہنے لگے ’’آپ کے کہنے کے مطابق میں یہ نسخہ دوماشے کی مقدار میں فی سبیل اللہ دیتا ہوں۔ جتنے مریضوں کو دیا ہے کبھی خطانہیں گیا۔‘‘

ایک دن ایک دو اساز کمپنی کا مالک ان کے پاس گیا اور نسخے کا طالب ہوا۔ اس نے ایک لاکھ روپے کی پیشکش کی کہ نسخہ بتا دو اور پیسے لے لو ۔ مگر انہوں نے کہا ’’میں نے وعدہ کیا ہے کہ نسخہ نہیں بتاؤں گا۔‘‘

حضرات گرامی! آج وہی نسخہ آپ کی خدمت میں پیش کر دیا ہے۔ امید ہے آپ قدر کریں گے۔ یہ یاد رہے کہ جسے شفاملے وہ ہمیں مطلع بھی کردے۔

(حکیم عبد الوحید سلیمانی - اردو ڈائجسٹ نومبر ۲۰۰۴ء)‪$‬










      @بلند فشار خون اور اس کا علاج‪@‬
$
    میٹرک کا امتحان میں نے ۱۹۶۱ء میں این اے سی ہائی سکول جہانیاں سے دیا اور طبیہ کالج می داخل ہو گیا۔ جس وقت میرا داخلہ ہوا، اس سے ایک ہفتہ قبل پڑھائی شروع ہو چکی تھی۔ ہم ابھی جماعت میں آ کے بیٹھے ہی تھے کہ ایک پروفیسر صاحب تشریف لے آئے۔ انہوں نے آتے ہی سوال کیا کہ ضغطتہ الدم کیا ہوتا ہے۔ میں چکرا گیا۔ یہ گاڑھی گاڑھی عربی کا ثقیل سا لفظ میرے لیے بالکل اجنبی تھا۔ میں نے یوں ہی جماعت میں دیکھنا شروع کر دیا۔ انہوں نے عقابی نگاہوں سے میری طرف دیکھا اور کہا ’’تم رول نمبر ۲۶ بتاؤ  ضغطتہ الدم کیا ہوتا ہے؟‘‘ میں نے کہا ’’ جناب! مجھے تو بالکل معلوم نہیں، میں نے یہ لفظ پہلی بار سنا ہے۔‘‘ انہوں نے ایک لمبی ساری ’ہوں‘ کی اور مجھ سے کہنے لگے کہ میں نے کل تفصیل سے یہ سب کچھ پڑھایا تھا، تمہیں کیوں معلوم نہیں؟ میں نے عرض کیا ’’ـجناب! اس لیے کہ میں آج پہلی دفعہ جماعت میں آیا ہوں۔‘‘ اس پر وہ خاموش ہو گئے اور کہا کہ اس سے پہلے جو نوٹس میں نے لکھوائے ہیں ان پر ایک نظر ڈال لینا۔ میں نے ضغطتہ الدم کے بارے میں پڑھا، لکھا تھا ’’قلب کے فعل میں افراط و تفریط اور کمزوری سے دورانِ خون میں جو رکاوٹ پیدا ہوتی ہے، اس رکاوٹ کو دور کرنے کی کوشش کا نام ضغطتہ الدم ہے۔ اسے فشار الدم اور فشار خون کہتے ہیں۔ انگریزی میں اسے بلڈپریشر کہتے ہیں۔‘‘ بلڈ پریشر اگرچہ انگریزی کا لفظ ہے لیکن بچے بچے کی زبان پر چڑھ گیا ہے اور ضغطتہ الدم متروک ہو گیا ہے۔ اسے اب بعض اطباء بھی نہیں سمجھتے۔

پاکستان میں تقریباً  بیس فیصد افراد بلند فشار خون کے مریض ہیں۔ کم عمری میں ہونے والی اموات کا ۴۰ فیصد بلند فشارِ خون ہی کی وجہ سے ہے۔ امراض قلب کا زیادہ تر سبب بھی بلند فشار خون ہے۔ اگر اس مرض کا علاج نہ کیا جائے تو دماغ کی شریان پھٹ سکتی ہے، گردے ناکارہ ہو سکتے ہیں یا حرکت قلب بند ہو سکتی ہے۔

بلند فشار خون کا سبب عموماً خاندانی ہوتا ہے۔ اگر آپ موٹاپے اور ذہنی دباؤ  کے شکار ہیں، نمک زیادہ مقدار میں استعمال کرتے ہیں یا کام کی زیادتی کے شکار ہیں تو آپ کا فشار خون بڑھ سکتا ہے۔ اگر بلند فشار خون کا مریض تمباکو نوشی کرتا ہو تو دوسرے مریضوں کی نسبت اسے دل کے دورہ کی کیفیت دس گنا بڑھ سکتی ہے۔ بلند فشار خون کا مریض انجائنا  کا  بھی شکار ہو سکتا ہے۔

جسمانی اور نفسیاتی دباؤ  کے نتیجے میں، کاروباری مصروفیات کی بنا پر اور غصے کی حالت میں عموماً ہمارا فشار خون بڑھ جاتا ہے لیکن نیند کی حالت میں ہمارا فشار خون کم ہو جاتا ہے۔ اسے اگر نیند کی حالت میں معلوم کیا جائے تو یہ کم سے کم ہوتا ہے۔ ایک عام شخص کا فشار خون رات کو آرام کی حالت میں ۹۵/۶۰۔ صبح اٹھنے کے بعد دوپہر سے پہلے پہل ۱۳۵/۸۰ اور شام کو ۱۵۰/۹۰ ہوتا ہے۔

دنیا بھر کے ڈاکٹروں نے ایک فارمولا وضع کیا ہے جس سے حاصل کردہ فشار خون اوپری سطح تک اسی کے برابر ہونا چاہیے۔ عمر جمع(+) ۱۰۰ یعنی اگر ایک شخص کی عمر ۶۰ سال ہے تو اس کا بالائی سطح پر فشار خون ۱۶۰ ہو سکتا ہے اور نچلی سطح کے لیے عمر منفی (-) ۵۰ یعنی ۶۰ سال کی عمر میں ۱۰۰۔ گھریلو پریشانیاں، کاروبار کی پریشانیاں، لڑائی مارکٹائی، شور و شغب، بے چینی، گصہ، فشار خون کو عموماً بڑھا دیتے ہیں۔ بلند فشار خون کے مریضوں کو ثقیل اشیا سے پرہیز کرنا چاہیے۔ مثلاً بھنا گوشت، بھنا مرغ، مغز، کلیجی، سر پائے اور گردے پورے وغیرہ نیز تلی ہوئی اشیاء پراٹھے۔ سموسے پکوڑے۔ وغیرہ۔ دودھ دہی بالائی اتار کر استعمال کریں تو کوئی حرج نہیں۔

گزشتہ دنوں مجھے بالاکوٹ جانے کا اتفاق ہوا۔ ہم حاجی منظور صاحب کے ہاں ٹھہرے ہوئے تھے۔ ان کے تمام صاحب زدگان مل چکے، لیکن حاجی صاحب نظر نہیں آ رہے تھے۔ میں نے ان کے بیٹے خالد سے پوچھا کہ ابا جان کہاں ہیں۔ انہوں نے جواب دیا کہ انہیں تو شدید قسم کا بلند فشار خون ہے اور وہ گھر میں آرام کر رہے ہیں۔ میں نے کہا کہ اگر وہ آسانی سے تشریف لا سکتے ہوں تو انہیں بلا لیں۔ تھوڑی دیر میں حاجی صاحب تشریف لے آئے لیکن آ کر لیٹ گئے۔ میں نے اپنے شاگرد رشید حکیم عبدالواحد سے کہا کہ حاجی صاحب کا فشار خون معلوم کریں، انہوں نے معلوم کیا تو نیچے والا ۱۳۰ اور اوپر والا ۲۳۰ تک پہنچا ہوا تھا۔ اتفاق ایسا کہ ہمارے پاس فشار خون کم کرنے والی کوئی دوا بھی نہیں تھی۔ میں نے حاجی صاحب سے پوچھا کہ آپ کے پاس پتریس ہے، کہنے لگا ہاں پڑا ہوا ہے۔ میں نے کہا منگوائیں۔ انہوں نے گھر سے تھوڑا سا پتریس منگوایا، میں نے آدھا گرام (۴ رتی) پتریس انہیں گرم دودھ سے نگلوا دیا۔ صرف ۱۰ منٹ بعد میں نے حکیم عبدالواحد سے کہا فشار خون پھر معلوم کریں۔ انہوں نے معلوم کیا تو حیران رہ گئے فشار خون کی نچلی سطح ۹۰ اور اوپر والی ۱۴۰ تک تھی۔ حاجی صاحب بہت خوش ہوئے کہنے لگے نسخہ تو گھر میں موجود تھا۔ فوائد نہ جاننے کی وجہ سے میں اتنے دن بستر پر پڑا رہا۔

پتریس وادی کاغان اور کشمیر میں ملنے والی عام بوٹی ہے۔ اس علاقے میں اس کا نام پتریس ہے۔ اردو میں اسے اتیس کہتے ہیں۔ اس کی دو قسمیں ہیں۔ اتیس شیریں اور اتیس تلخ۔ حکیم عبدالواحد اور حکیم عبدالرحمن سلیمانی جو میرے چھوٹے بھائی ہیں، انہوں نے مجھ سے کہا کہ فشار خون کے لیے اتیس کا استعمال آپ نے کیسے کروایا، یہ تو بخار کو رفع کرنے والی دوا ہے۔ میں نے کہا اللہ تعالیٰ نے میرے ذہن میں ڈال دیا کہ اس بیماری کا علاج اس علاقے میں پائی جانے والی بوٹی میں رکھ دیا گیا ہے۔ اللہ نے میرے ذہن میں القا کیا کہ اتیس تلخ اس کا بہترین علاج ہے۔ یہاں واپس آ کے میں وہاں سے لائی ہوئی اتیس تلخ مریضوں کو استعمال کرواتا رہا، جسے بھی دی اللہ نے اسے شفا دی۔ جب وہاں کی اتیس ختم ہوئی تو میں نے پاپڑ منڈی لاہور سے منگوائی اور مریضوں کو استعمال کروائی مگر ایک پیسے کا فائدہ نہ ہوا۔ پتہ یہ چلا کہ لاہور میں ملنے والی اتیس تلخ نہیں کوئی اور بوٹی ہے۔ جسے اتیس کہہ کر بیچا جاتا ہے۔ دوبارہ بالاکوٹ سے اتیس منگوائی تو اس نے وہی فائدہ کیا۔

بعض اوقات کچھ نسخے ایسے اشخاص سے مل جاتے ہیں جن کا طبابت سے کوئی تعلق نہیں ہوتا۔ ایسا ہی ایک نسخہ ۱۹۷۷ء میں ملا۔ جنرل ضیاء الحق کی حکومت نئی نئی بنی تھی۔ پیپلز پارٹی کے لوگ بے حد پریشان تھے اور ان میں سے بعض کا فشار خون بڑھا ہوا تھا۔ میں نے بلند فشار خون کے لیے قابل ذکر دوائیں انہیں استعمال کروائیں تو انہیں کوئی فائدہ نہ ہوا۔ اتفاقاً ایک مریض آیا اور اس نے مجھے کہا کہ فشار خون کو متوازن کرنے کے لیے ایک نسخہ آپ کو بتانا چاہتا ہوں۔ میں نے کہا فرمائیے۔ کہنے لگے کہ پانچ سے سات آلو بخارہ خشک رات کو ایک پیالی پانی میں ڈال دیں اور صبح انہیں پن چھان کر ایک ہفتہ استعمال کریں۔ فشار خون قابو میں آ جائے گا۔ اس کے بعد ضرورت محسوس ہو تو گاہے بگاہے استعمال کریں۔ میں نے ہزاروں مریضوں کو یہ ٹوٹکا استعمال کرایا۔ بہت مفید ثابت ہوا۔ تقریباً ڈیڑھ سال پہلے میں مطب میں بیٹھا ہوا تھا۔ ایک مریض آئے۔ میں نے ان سے پوچھا کہ آپ کو فشار خون تو نہیں ہے۔ کہنے لگے ۱۹۷۸ء کے بعد مجھے فشار خون رہتا تھا۔ نیچے والا ۱۴۰ اور اوپر والا ۲۴۰ ہو جاتا تھا۔ میں نے ایلوپیتھی، ہومیوپیتھی اور طبی علاج کروائے لیکن فائدہ نہ ہوا۔ تنگ آ کر میں نے علاج چھوڑ دیا۔ ایک دن ۱۹۷۸ء کی بات ہے، میں شادی کی محفل میں بیٹھا ہوا تھا۔ کھانا چننے سے پہلے گفتگو چل رہی تھی اور میں بھی اس میں حصہ لے رہا تھا۔ اچانک کسی بات پر میرا فشار خون بڑھ گیا۔ میں اٹھ کر جانے لگا تو ایک بزرگ نے مجھے بٹھا لیا اور پوچھا ’’بیٹا ! تمہارے ساتھ کیا مسئلہ ہے؟ میں نے کہا یہ صورت حال ہے۔ انہوں نے فرمایا کہ نہ میں طبیب ہوں نہ ڈاکٹر، ایک اللہ والے نے مجھے ایک وظیفہ بتایا تھا۔ ۴۱ دن کرنا ہے۔ اس سے آپ کا فشار خون قابو میں آ جائے گا۔

وظیفہ یہ ہے کہ فجر کی نماز پڑھ کر ایک پیالی میں پانی ڈال کر رکھیں۔ اول آخر درود ابراہیمی ایک ایک بار پڑھیں اور درمیان میں سورۃ یاسین پڑھیں۔ میں نے ایسا ہی کیا، ۱۹۷۸ء کے بعد مجھے دوبارہ فشار خون نہیں ہوا۔ میں نے بے شمار لوگوں کو یہ عمل بتایا۔ ان میں سے اکثریت نے اس کی تصدیق کی۔

یہ سطور لکھی جا رہی تھیں کہ چنیوٹ سے پروفیسر دلدار سنیاسی صاحب تشریف لائے۔ موصوف سے میرے ۳۵ سال پرانے تعلقات ہیں۔ طب سے بہت دلچسپی رکھتے ہیں۔ فرمانے لگے کہ میری طبی زندگی کا نچوڑ فشار خون کا ایک نسخہ حاضر ہے۔ اس میں خوبی یہ ہے کہ اس کے استعمال سے بلند فشار خون ہو یا کم، قابو میں آ جاتا ہے۔ دونوں قسم کے فشار خون کے لیے میں سیکڑوں مریضوں کو دے چکا ہوں۔

نسخہ یہ ہے پشاوری قہوہ بنا کر صبح شام ایک ایک پیالی استعمال کریں۔ میرے شاگرد رشید حکیم عبدالواحد فشار خون کے مریضوں کے لیے ایک نسخہ استعمال کرتے ہیں۔ اس سے فشار خون قابو میں آ جاتا ہے۔ ۲ عدد سبز مرچ اور ۲ ترئی لہسن میں معمولی مقدار میں نمک شامل کر کے چٹنی بنائیں اور صبح شام روٹی سے لیں۔‪$‬











  

      @بے اولاد جوڑوں کیلئے خوشخبری‪@‬

    ویران زندگی میں خوشیوں کی بہار لانے والا طبی مژدہ‪$‬

میرے مطب میں کراچی سے چترال تک سبھی علاقوں کے مریض آتے ہیں۔ مریضوں کے علاوہ بے شمار اطباء بھی جو خود ادویات تیار نہیں کر سکتے، ادو یہ لینے تشریف لاتے رہتے ہیں۔ میں جہاں مریضوں سے بہت کچھ سیکھتا ہوں وہیں ان نو آموز طبیبوں سے بھی بہت کچھ حاصل کرتا ہوں۔ ڈاکٹر ، ہومیو پیتھ، وید، حکیم اور وکیل خواہ کتنے ہی لائق ہوں، ان کے بارے میں یہی کہا جائے گا کہ پریکٹس (کام) کر رہے ہیں۔ یہ نہیں کہا جائے گا کہ ان کی مشق مکمل ہوگئی اور وہ اپنے فن میں یکتا ہو گئے ہیں۔ بعض اوقات مریضوں سے کچھ ایسے نکات حاصل ہو جاتے ہیں یا ایک آدھ نسخہ مل جاتا ہے جو طبیب کے مطب کی کامیابی کا باعث بنتا ہے۔

میرے بزرگ رانا اللہ داد خاں صاحب ایک کامیاب انجینئر ہونے کی وجوہ بیان کرتے ہوئے کہتے ہیں ’’میں نے ہمیشہ ایک مزدور اورایک مستری سے بھی سیکھا ہے۔ ان کے پاس سے بعض اوقات ایسی چیزیں مل جاتی  ہیں جو تربیت یافتہ انجینئر کو بھی معلوم  نہیں ہوتیں۔‘‘

لاہور کے قریب گاؤں سے ایک نوجوا ن اورناتجربہ کار معالج دوسرے تیسرے ماہ میرے پاس آیا کرتے تھے۔ وہ اکثر ادویہ موقع بے موقع مریض کو استعمال کروا دیتے اورزیادہ تر سستی دوائیں مریضوں کو فروخت کرتے۔ مجھے نہیں معلوم کہ کم قیمت دوائیں وہ مریضوں کو بھی سستی دیتے یا یہاں سے ارزاں قیمت پر لے کر مہنگے داموں فروخت کرتے تھے۔

ایک دفعہ ایسا ہوا کہ مجھ سے وہ ایک مہنگی دوا ’’کشتہ طلاء ہیرے والا‘‘ لے گئے۔ یہ دوا ہم نے ذیابیطس کے مریضوں کے لیے تیار کی ہے۔ مہنگی دوا ہونے کے باوجود اس نے مرض پر خاطر خواہ اثر نہ کیا، اس لئے میں اسے بہت کم استعمال کرواتا تھا۔ اعصابی اور دماغی کمزوری وغیرہ کے لئے اوربھی بہت سی دوائیں ہیں،اس لئے شاذ ہی کشتہ طلاء ہیرے والا کے استعمال کی نوبت آتی۔ مگر میری حیرت کی انتہا نہ رہی جب میں نے دیکھا کہ وہ نوجوان طبیب دوسرے تیسرے دن اس کی ایک دو شیشیاں لے جاتے۔

ایک دفعہ میں تنہا بیٹھا تھا کہ وہی حکیم صاحب کشتہ لینے آگئے۔ میں نے انہیں بٹھا لیا۔ چائے وغیرہ پلائی اور ان سے پوچھا کہ آپ تو ایک چھوٹے سے گاؤں میں مطب کرتے ہیں ، کیاوہاں یہ مہنگی دوائی بک جاتی ہے؟ نیز یہ بھی پوچھا کہ وہ کس مرض کے لئے اسے استعمال کراتے ہیں؟

حکیم صاحب کہنے لگے ’’جن مریضوں کے مادہ منویہ میں جراثیم نہیں ہوتے، انہیں استعمال کرواتا ہوں۔ اللہ کے فضل سے تین ہفتوں میں صفر سے ستر فیصد تک پہنچ جاتے ہیں اور اللہ تعالیٰ انہیں اولاد سے نواز دیتا ہے۔‘‘

میں نے ان سے پوچھا کہ اس فائدے کاعلم انہیں کیسے ہوا؟ یہ نسخہ کنز المجربات میں درج ہے جو ذیابیطس اور اعصابی کمزوری دور کرنے کے لئے ہے مگر آپ جو فائدہ بتا رہے ہیں، وہ نہ تو کنز المجربات میں ہے اور نہ ہی اس کے اجزاء میں سے کسی کا یہ فائدہ  میں نے کہیں اور پڑھا ہے۔ انہوں نے جو کچھ بتایا اس کی داستان انہی کی زبانی سنئے۔

آج سے چند ماہ پہلے میں کشتہ طلاء ہیرے والا آپ سے لے کر گیاتھا۔ مہنگی دوائی ہے لہٰذا اس کے استعمال کاکبھی موقع ہی نہ آیا۔ ایک دن پچپن  چھپن سال کے ایک امیر کبیر بزرگ میرے پاس تشریف لائے۔ علاقہ کے بڑے زمیندار ہیں۔ مجھے کہنے لگے کہ ذیابیطس کا مریض ہوں، کوئی ایسی دوا دیں جس سے چند خوراک ہی میں یہ مرض دور ہو جائے۔ دوا کے مہنگے یا سستا ہونے سے غرض نہیں۔

میں نے اپنی دوائیوں پر نظرڈالی تو کشتہ طلاء ہیرے والا ہی مجھے زیادہ مناسب معلوم ہوا۔ انہیں کہا کہ ہفتے میں ایک روز ایک کیپسول رات کو سوتے وقت دودھ سے لے لیں۔ بعد کو تین بار وہ پھر آئے کیونکہ انہیں کچھ افاقہ محسوس ہوا، لیکن پھر کافی عرصہ گزر گیا وہ دو بارہ تشریف نہ لائے۔ میں بھی یہ واقعہ بھول گیا۔

ایک دن اچانک میرے پاس آئے۔ مٹھائی کا ڈبہ ان کے ہاتھ میں تھا۔ کہنے لگے ’’مبارک ہو۔ یہ مٹھائی میں آپ کے لئے لایا ہوں۔‘‘

میں نے حیران ہو کر پوچھا ’’کیاذیابیطس ٹھیک ہو گئی ہے؟‘‘کہنے لگے ’’نہیں وہ تو اسی طرح ہے۔‘‘ میں نے پوچھا ’’پھر یہ مٹھائی کس خوشی میں؟‘‘ کہا ’’وہی تومیں آپ کو بتانے لگا ہوں۔ میری شادی کوتیس سال ہو گئے، اللہ تعالیٰ نے کسی بچے بچی سے نہیں نوازا۔ طبی معائنہ کروایا تو پتہ چلا کہ سرے سے جراثیم ہی نہیں ہیں۔ میں اورمیری بیوی صبر شکر کر کے بیٹھ گئے اور اس بات سے مایوس ہو گئے کہ ہماری جائیداد سنبھالنے والا کوئی وارث بھی ہوگا۔ پاکستان کے ہر بڑے طبیب، ڈاکٹر، سادھو، سنیاسی اور عامل کا دروازہ کھٹکھٹایا لیکن سوائے مایوسی کے کچھ ہاتھ نہیں آیا۔ اب میں آپ کے پاس ذیابیطس کی دوا لینے آیا تھا لیکن اللہ نے کرم کیااورمیری بیوی حاملہ ہو گئی۔ میں نے اپنا طبی معائنہ کر وایا تو حیرانی کی انتہا نہ رہی، ستر فیصد متحرک جراثیم موجود تھے۔‘‘

کچھ عرصہ بعدوہ پھر تشریف لائے۔ بہت سے تحائف ان کے ساتھ تھے۔ اس دفعہ وہ بیٹے کی خوشخبری لے کر آئے تھے۔ اس کے بعد انہوں نے بہت سے مریض میرے پاس بھیجے اور اللہ نے سب کو بار آور کیا۔

میں نے انہیں زور دے کر پوچھا ’’کیاواقعی جراثیم صفر تھے یا کچھ زیادہ؟‘‘ انہوں نے کہا ’’میں نے طبی معائنے کی رپورٹیں دیکھی تھیں پہلے تمام صفر لیکن آخری رپورٹ میں ستر فیصد جراثیم موجود تھے۔‘‘

میرے مطب میں بھی مردانہ بانجھ پن کے مریض آتے تھے، لیکن دس پندرہ فیصد سے کم جراثیم والوں کو میں واپس کر دیتا اور کہتا کہ میں اس کا علاج  نہیں کر سکتا ، لیکن زیادہ تعداد میں جراثیم والے اللہ کے فضل سے صاحب اولاد ہو جاتے تھے۔ اب مجھے یہ نسخہ ملا تو اگلے روز ہی پتوکی سے ایک مریض آگیا جس کے جراثیم صفر تھے۔ پس خلیے (Cell Puss)بھی ۵تا ۶فیصد تھے۔ میں نے اللہ سے دعا کی اورلبوب سلیمانی صبح نہار منہ ۶ ماشہ صبح شام بعداز غذا، حب رحمت ایک ایک گولی اور ہفتہ میں ایک بار رات کو کشتہ طلاء ہیرے والا ایک کیپسول دودھ کے ہمراہ کھانے کے لئے دیا۔

اس کے دوبارہ میرے پاس آنے سے پہلے اسی نوعیت کے دو اور مریض بھی آئے۔ سب کو میں نے یہی دوا دی ۔ ۲۳ ویں روز پتوکی والے مریض آئے تو الحمد للہ ستر فیصد جراثیم موجود تھے۔ بعد میں دوسرے دونوں مریض میں بھی یہی کیفیت رہی۔ ان ہی دنوں ایک مریض ایسے بھی میرے پاس آئے جنہوں نے بتایا کہ ان کے مادہ منویہ میں پیدائشی طور پر جراثیم نہیں، کیا ان کا علاج بھی ممکن ہے؟ میں نے انہیں ایک ماہ یہی دوائی کھلائی۔

وہ نئی رپورٹ لائے تو پانچ فیصد جراثیم موجودتھے۔ مجھے حوصلہ ہوا۔ میں نے اس دوا کے ساتھ کشتہ زمرد اور کشتہ یا قوت ایک ایک رتی کا نہار منہ اضافہ کرکے پھر دوا دی۔ اگلے ماہ الحمدللہ پینتالیس فیصد جراثیم موجود پائے گئے۔ یہی دوا تیسرے ماہ دی گئی۔ مہینہ گزرنے پر کہنے لگے کہ خاطر خواہ فائدہ نہیں ہوا۔ میں نے ان سے پوچھا کہ رپورٹ لائے ہیں؟ کہنے لگے لایا تو ہوں لیکن دیکھی نہیں۔

ان سے رپورٹ لے کر دیکھی تو میری حیرانی کی انتہا نہ رہی، پچانوے فیصد جراثیم موجود تھے۔ اس کے بعد انہیں مقوی اور محرک دوائیں دیں۔ اللہ کے فضل و کرم سے اب خوشگوار ازدواجی زندگی بسر کر رہے ہیں۔

آج تین سال سے زیادہ عرصہ گزر چکا ہے۔ تقریباً روزانہ بے اولادی کے مریض آتے اور شفا پاتے ہیں۔ یہ نسخہ جات جن کا میں نے ذکر کیا ہے، والد گرامی حکیم عبداللہ کی کی کتاب ’’کنز المجربات‘‘ میں موجودہیں۔ کشتہ طلاء ہیرے والا جھنگ کے مشہور سنیاسی اور مہوسی سائیں دڑ کی شاہ کا نسخہ ہے۔ لبوب سلیمانی والد صاحب کااپنا تجویز کردہ نسخہ ہے۔ کشتہ زمرد اور یاقوت بھی ’’کنز المجربات‘‘ ہی میں درج ہیں۔ اس کتاب کے بارے میں اتنا عرض کر دوں کہ طب کے موضوع پر اردو زبان میں یہ سب سے مستند سمجھی جاتی ہے اور پاکستان میں اس کے ۷۱ ایڈیشن شائع ہو چکے ہیں۔ حالیہ ایڈیشن میں حب رحمت کا نسخہ غلطی سے چھپنے سے رہ گیا۔ اس میں کشتہ چاندی اور ریٹھہ ہم وزن شامل کرکے چنے کے برابر گولیاں بناتے ہیں۔ ریٹھہ صرف ’’پس خلیے‘‘ بڑھانے کے لئے ہی مفید نہیں بلکہ یہ مادہ تولید بھی بڑھاتا اور ان میں متحرک جراثیم پیدا کرتا ہے۔

آج سے پانچ چھ سال قبل سرگودھا کے نواحی گاؤں سے ایک صاحب میرے مطب  میں تشریف لائے۔ بے شمار عسر العلاج امراض کے نسخے پوچھے، جو کچھ میرے علم میں تھے، انہیں سب بتا دیئے۔ فرمانے لگے ’’بخل شکن باپ کا بیٹا بھی ویسا ہی نکلا۔ اب میں ایک نسخہ آپ کی نذر کرنا چاہتا ہوں جومیری عمر بھر کی کمائی کا نچوڑ ہے۔‘‘ انہوں نے پھر جو نسخہ بتایا وہ یہ تھا:

ریٹھے کاچھلکا لے کر دو حصے کر لیں۔ دو ماہ تک روزانہ ایک حصہ میاں اور ایک حصہ بیوی صبح ناشتے کے ایک گھنٹہ بعد تازہ پانی سے کھائے۔ ان شاء اللہ جراثیم خواہ بالکل ہی نہ ہوں، وہ قابل اولاد ہو جائیں گے۔

انہوں نے پھر مجھے ایک رسید دکھائی اور بتایا

’’میں نے گجرات کے ایک زمیندار کا علاج ابھی حال ہی میں کیاہے اور اس ۶۴ سالہ بابے کو اللہ نے نرینہ اولاد سے نوازا۔ مجھے وہ گجرات لے کر گئے، تحفۃً ایک بھینس میری نذر کی اور اسے ٹرک میں لدوا کر گجرات سے سرگودھا بھجوا ئی۔ یہ اسی کی رسید ہے۔‘‘

میں نے ان سے کہا کہ آپکے  احسان کے بدلے میں بھی ایک نسخہ آپ کی نذر کرتا ہوں جو ریٹھے ہی سے متعلق ہے۔ ریٹھے کی گٹھلی کا مغز نکال کر روزانہ رات کو سالم گری دودھ سے لیں تو چند دن کے استعمال سے اللہ تعالیٰ ذیابیطس کے چنگل سے نجات دے دیتا ہے۔ وہ صاحب بہت خوش ہوئے اور دعائیں دیتے ہوئے چلے گئے۔

(حکیم عبد الوحید سلیمانی - اردو ڈائجسٹ فروری ۲۰۰۴ء)‪$‬








        
@جب مجھے یرقان ہوا‪@‬
$
    یہ نصف صدی کا قصہ ہے دو چار برس کی بات نہیں بلکہ صدی سے بھی چھ ماہ اوپر گزر چکے ہیں۔ اُن دنوں میں این سی اے ہائی سکول جہانیاں (ضلع‪‬ ملتان) کی چوتھی جماعت میں پڑھتا تھا۔ دو تین دن سے طبیعت بے حد مضمحل تھی۔ چند دن بعد سکول کی سالانہ تقریب بھی تھی۔ میرے ذمے بھی ایک ڈرامے کا کردار تھا، اس لیے سکول سے گھر آنے میں دیر ہو جاتی۔ روزانہ مشق ہو رہی تھی۔

مگر اس دن طبیعت اتنی بگڑی کہ چھٹی ہوتے ہی گھر چلا گیا، استاد سے اجازت بھی  نہ لے سکا۔ گھر پہنچا تو شدید بخار محسوس ہوا۔ جسم ٹوٹ رہا تھا۔ گھر پہنچنے کی دیر تھی کہ چارپائی پر لیٹ گیا۔ حسب عادت نہ کھانے کے لیے شور مچایا، نہ پانی کا تقاضا کیا۔ بے سدھ ہو کر لیٹا ہوا تھا کہ بڑی بہن کی آواز سنائی دی ’’لگتا ہے سکول میں کسی سے مار کھا کر آیا ہے ورنہ یہ تو نچلا بیٹھنا جانتا ہی نہیں۔‘‘

کچھ دیر اور گزری تو ابا جان کی آواز بھی سنائی دی ’’خیر تو ہے، آج عبدالوحید کیوں لیٹا ہوا ہے؟‘‘ (وہ مجھے ہمیشہ عبدالوحید ہی کہتے تھے، کبھی وحید نہیں کہا کہ یہ اللہ میاں کا نام ہے) یہ تو کبھی ٹک کر بیٹھنا جانتا ہی نہیں۔‘‘

یہ کہہ کر میرے قریب آئے، ماتھے پر ہاتھ رکھا اور کہنے لگے ’’یہ تو بخار سے پھنک رہا ہے۔ رنگت دیکھو کتنی پیلی ہو رہی ہے، بالکل ہلدی جیسا رنگ ہو رہا ہے۔‘‘

انہوں نے پھر آنکھوں کے پپوٹے اٹھا کر دیکھے، وہاں بھی زردی نمایاں تھی۔ میں نیم بے ہوشی کے عالم میں لیٹا ہوا تھا کہ ابا جان کی آواز سنائی دی، وہ میری والدہ سے مخاطب تھے ’’فاطمہ! عبدالوحید کو یرقان ہو گیا ہے، لگتا ہے گرمی نے اپنا کام دکھا دیا۔ سکول میں بھی اس کی یہی کیفیت رہی ہو گی۔ اب اس کے کھانے پینے کا دھیان رکھو۔ جلدی سے مولی کا پانی نکال کر اسے پلاؤ۔ اگر کہیں سے مل سکے تو تھوڑی دیر بعد اسے گنے کا رس بھی پلانا۔ گاجر کا تو موسم نہیں ورنہ وہ بھی اس کے لیے بہت فائدہ مند ہیں۔‘‘

میں کھانے پینے کی چیزوں کا سن کر خوش ہو رہا تھا کہ ابا جان کی آواز سنائی دی ’’فاطمہ! اس کو چار پائی سے بالکل نہ اترنے دینا، اس مرض میں چلنا پھرنا بہت نقصان دہ ہے۔ میں اس کے لیے دوائی لاتا ہوں، تم ساگودانہ یا دلیہ بنا کر اس کو کھلاؤ۔‘‘

ابا جان تو یہ کہہ کر چلے گئے اور میں سوچنے لگا کہ یہ کیسا خطرناک مرض ہے جس میں چارپائی سے نیچے اترنے کی بھی اجازت نہیں۔ میں تو بے سدھ ہو کر لیٹ گیا لیکن تیمارداروں کی قطار لگ گئی۔ گھر والوں کے علاوہ کبھی ماموں آ رہے ہیں، کبھی ممانی۔ تھوڑی دیر بعد تایا جان بھی تشریف لے آئے۔ وہ سب لو گیہی کہتے تھے کہ برخوردار کو ’’پیلیا‘‘ ہو گیا ہے۔ تھوڑی دیر بعد بڑی پھوپھی کے بیٹے حکیم حمید اللہ اور والد صاحب سے کہنے لگے ’’ماموں جی! مجھے یوں محسوس ہوتا ہے کہ اسے یرقان اسود ہو گیا ہے۔‘‘

انہو ں نے کہا ’’ہاں ایسا ہی ہے۔‘‘

میں نے پہلی دفعہ اتنا مشکل نام سنا تھا، اس لیے گھبرا گیا کہ پتا نہیں مجھے کون سی تکلیف لاحق ہو گئی ہے۔ ابا جان نے بعد میں بتایا کہ چونکہ اس بیماری میں آنکھیں ہلدی کی طرح پیلی ہو جاتی ہیں، پورا جسم بھی ہلدی کی رنگت جیسا ہو جاتا ہے۔ پیشاب بھی گہرا پیلا آتا ہے اور بعض حالتوں میں پاخانے کی رنگت بالکل دودھ کی طرح سفید ہو جاتی ہے جیسے تمہارے ساتھ ہوا ہے، اس لیے ہندی میں اسے پیلیا روگ کہتے ہیں۔

میں تقریباً دو ماہ اس مرض کا شکار رہا۔ کھانے بدمزہ، سالن پھیکا، مولی کے پتے اور پانی، گنے کا رس، دلیہ، ساگودانہ، نمک مرچ کے بغیر سالن کھا کھا کر اکتا گیا لیکن مجبوری تھی اور نگرانی بہت سخت، جب قدرے افاقہ ہوا، تو پھیکے شوربے میں روٹی بھگو کر دس پندرہ منٹ بعد کھا لیتا۔

مجبوری تھی، اس لیے کھاتا رہا۔ ویسے بھی کھانے کو دل نہیں چاہتا تھا۔ جو غذائیں پسند تھیں وہ کھا نہیں سکتا تھا۔ چکنائی استعمال کرنے سے روک دیا گیا تھا۔ ایک عرصہ بعد جب طبیعت قدرے بحال ہوئی تو کدو، ٹینڈے، توری، مولی، گاجر اور شلغم ایسی پھیکی سبزیاں کھانے کو ملیں۔ نہ نمک، نہ مرچ، نہ گھی، بس میں ہی جانتا ہوں کہ انہیں کیسے زہر مار کرتا رہا۔

ابا جان نے میرے لیے جو دوائیں تجویز کیں انہیں میں تین ماہ کھاتا رہا۔ اگرچہ میں ڈیڑھ ماہ بعد ٹھیک ہو گیا لیکن والد گرامی کا کہنا تھا کہ اس مرض کا کورس تین ماہ کا ہے، لہٰذا اسے پورا کرو۔ ان ادویہ میں سب سے پہلی چیز ایک سیاہ رنگ کا پھیکا سفوف تھا جو میں صبح نہار منہ اور عصر کے بعد لیتا۔ اسے ایک پاؤ  دہی میں ملا کر لینا ہوتا تھا۔ ابا جان کی ہدایت تھی کہ دہی سے بالائی اتار لینا کیونکہ یرقان میں بالائی سخت نقصان دہ ہے۔ بعض اوقات مجھے پینے میں دشواری پیش آتی تو وہ اس میں چینی ملا دیتے، مجھے اس دوا کی سیاہ رنگت بالکل پسند نہیں تھی لیکن ابا جان کا حکم ٹالنا بھی مشکل تھا۔

دوسری دوا جو بیماری کی حالت میں مجھے دی گئی، انتہائی کڑوی اور بدذائقہ تھی۔ اس کا ذائقہ اتنا کڑوا تھا کہ کئی گھنٹے مجھے پریشان رکھتا۔ بار بار پانی پیتا، تھوڑی تھوڑی دیر بعد نمک چاٹتا، لیکن کڑواہٹ نہیں جاتی تھی۔ ابا جان اس دوران گھر آتے تو کہتے ’’بیٹے! آلو بخارا کھاؤ، تربوز کھاؤ، آڑو کھاؤ، یہ تمہارے منہ کی کڑواہٹ کو بھی دور کریں گے اور مرض کو بھی دور بھگائیں گے۔‘‘ یہ پھل کھانے سے مجھے بہت لطف آتا ہے۔

اس مرض کو پیلیا کہنے والے بہت کم لوگ رہ گئے ہیں، زیادہ تر ہندوستان چلے گئے۔ یرقان اور اس کی قسمیں، اصغر اور اسود کہنے والے بھی چند ہی اطبا ہیں، اب اکثریت اس بیماری کو ہیپاٹائٹس‘‘ کے نام سے پکارتی ہے۔ حالانکہ اس انگریزی لفظ کا اردو ترجم ورم جگر ہے۔ ڈاکٹری میں اس کا علاج نا ممکن نہیں تو مشکل ضرور ہے اور کافی مہنگا پڑتا ہے نیز علاج کے لیے طویل عرصہ درکار ہے۔ پہلے ہیپاٹائٹس اے سے لے کر سی تک ہوتا تھا اب یہ ایف تک بڑھ چکا ہے۔

۱۹۷۰ء میں جب تعلیم سے فارغ ہو چکا، تو ایک دن والد گرامی حکیم محمد عبداللہ سے پوچھا ’’ابا جان! جب مجھے یرقان ہوا تھا تو آپ نے مجھے تین دوائیں دی تھیں۔ وہ کون کون سی تھیں؟‘‘

فرمانے لگے ’’وہ تینوں نسخے کنزالمجربات میں موجود ہیں۔ میں گزشتہ دس بارہ سال سے وہی تینوں نسخے  ہیپاٹائٹس اے، بی اور سی کے مریضوں کو دے رہا ہوں، تین چار ماہ میں مرض ختم ہو جاتا ہے اور وہ خوش خوش واپس لوٹتے ہیں۔ بیرون ملک جانے والے لوگ جب اپنا طبی معائنہ کروائیں اور پتا چلے کہ انہیں ہیپاٹائٹس ہے، تو وہ بے حد پریشان ہو جاتے ہیں۔ میں انہیں یہی دوائی دیتا ہوں۔ جب وہ خود آ کر یا بذریعہ ٹیلی فون مجھے خوشخبری سناتے ہیں، تو مجھے بھی دلی خوشی محسوس ہوتی ہے۔‘‘

اب ان تینوں نسخہ جاتا کا ذکر کر دوں، چاہیں خود بنا لیں چاہے مجھ سے مل کر لے لیں۔

سفوف اکسیر

ھوالشافی : پرانے کھنڈروں میں سے خبث الحدید جسے مَنُور بھی کہتے ہیں، عام مل جاتا ہے۔ پاکستان میں پتوکی کے قریب بڑی مقدار میں دستیاب ہیں نیز پنساریوں کے ہاں بھی ملتا ہے۔ ۲۰ تولہ کی مقدار میں لیں اور اس میں زرد ہریڑ ہ بلیلہ زرد اور آملہ ۲۰۔ ۲۰ تولہ ہی کی مقدار میں ڈالیں۔ پھر اس میں مرچ سیاہ، سونٹھ اور فلفل دراز جسے پنجابی میں مگھاں کہتے ہیں، ۴۔۴ تولہ شامل کریں۔

بیان کی گئی پہلی چار ادویہ کوٹ کر چینی یا مٹی کے برتن میں ڈال دیں۔ اس کے اوپر گائے کا اور اگر نہ ملے تو بھینس کا دہی ڈالیے۔ دہی کی مقدار اتنی ہو کہ وہ ادویہ کے اوپر چار چار انگل چڑھ جائے۔ پھر کسی ململ کے کپڑے سے برتن ڈھک دیں اور دن میں دو مرتبہ چمچ سے ہلاتے رہیں۔

یہ عمل سردیوں میں ایک ہفتہ اور گرمیوں میں کم از کم چار روز کریں۔ اگر دہی مقررہ مدت سے پہلے ختم ہو جائے تو اور ڈال لیں۔ مقررہ مدت کے بعد کسی کپڑے یا گتے کے ٹکڑے پر پھیلا کر سایہ میں خشک کر لیں۔ بعد ازاں آخری تینوں اشیا بھی ڈالیے اور کوٹ کر سفوف بنا لیں۔

صبح قبل از ناشتہ اور شام عصر کے بعد تین تین ماشہ سفوف ڈیڑھ پاؤ  دہی میں ملا کر چینی شامل کر کے استعمال کریں۔ ذیابیطس کے مریض بغیر چینی کے لیں۔ آج کل ہم نے اس سفوف کے قرص (گولیاں) بنا لیے ہیں جو ایک ایک گرام کے ہیں۔ انہیں قرص جگر کہا جاتا ہے۔ گولیاں سادہ پانی کے ساتھ استعمال کروائی جاتی ہیں۔

دواء الکبد

ھو الشافی:جس دوا کو میں نہایت ناگواری سے صبح، دوپہر، شام بعد غذا استعمال کرتا تھا، وہ اس مرض کے لیے انتہائی مفید ہے۔ اس کا نسخہ درج ذیل ہے :

ریوند خطائی ۵ تولہ، قلمی شورہ، نوشادر، مرچ سیاہ، بالچھڑ اور ساذج ہندی ایک ایک تولہ (یہ سب ادویہ پنساری کے ہاں دستیاب ہیں) انہیں کوٹ اور چھان کر ۴۔۴ رتی عرق مرکب نصف پیالی کے ساتھ لیں۔

عرق مرکب

ھو ا الشافی: یہ بے شمار عرقوں کا مرکب ہے، اس لیے اسے عرق مرکب کہا جاتا ہے۔ اس میں مندرجہ ذیل اشیاء شامل ہیں :

گلو، مکو، اجوائن، کانسی، سفوف، ریوند چینی، ہلیلہ، آملہ ہم وزن۔ ابا جانؒ یہی ادویہ استعمال کرتے تھے۔ اب میں نے اس نسخے میں مندرجہ ذیل دواؤں کا اضافہ کر دیا ہے، جس کی وجہ سے اس کے فوائد میں بے پناہ اضافہ ہو گیا۔

برنجاسف، جڑ سملو، ملٹھی اور تازہ ادرک


یہ سب ادویہ ہم وزن لے لیں اور آٹھ گنا پانی میں شامل کر کے بذریعہ عرق کشید کریں۔ تمام ادویہ چار گھنٹہ قبل پانی میں بھگو دیں۔ یہ عرق صبح دوپہر شام چوتھائی سے نصف پیالی استعمال کریں۔ اللہ کے فضل سے تین ماہ میں ہر قسم کی ہیپاٹائٹس منفی )نیگٹو) ہو جاتی ہے۔


(حکیم عبد الوحید سلیمانی اردو ڈائجسٹ جنوری ۲۰۰۶ء)‪$‬



























  @جل کھڈ سے دودی پت سر تک‪@‬
$
    لاہور سے ۵ اگست کی شب ہم بالا کوٹ کے لیے روانہ ہوئے اور اگلی صبح وہاں پہنچ گئے۔ کبھی یہ سفر قسطوں میں طے ہوتا تھا یعنی لاہور سے راولپنڈی، راولپنڈی سے مانسہرہ اور وہاں سے بذریعہ بٹراسی بالاکوٹ … پورے ۲۴ گھنٹے اس سفر کی نذر ہو جاتے۔ اللہ کا شکر ہے۔ کہ موٹروے اور کچھ تیز رفتار بسوں نے یہ سفر آٹھ گھنٹے میں طے کروا دیا۔

بالاکوٹ کی شہرت سید احمد شہیدؒ اور شاہ اسماعیل شہیدؒ کے باعث ہے۔ ان کی تحریک نے یہیں زور پکڑا، یہیں وہ جلیل القدر ہستیاں شہید ہوئیں اور ان کے مزار بھی یہیں ہیں۔

بر مزارِ ما غریباں نے چراغ نے گلے والا منظر ہے۔ سید احمد شہیدؒ شہیدوں کے قبرستان میں دفن ہیں۔ ان کے ساتھ دیگر شہداء کی قبریں ہیں۔ امیر المجاہدین مولانا فضل الٰہی وزیر آبادی بھی یہیں مدفون ہیں۔ چند سال پہلے وہاں گیا، تو مولانا کی قبر پانی میں ڈوبی ہوئی اور ٹوٹ پھوٹ کا شکار تھی۔ اللہ کا شکر ہے کہ اب یہ صورت حال نہیں۔ شاہ اسماعیل شہید کی قبر وہاں سے ۲ کلومیٹر دور ہے۔ ایوب خاں کے دور میں مزار کے ارد گرد صرف چار دیواری تھی، اب کچ اور قبروں کا اضافہ ہو گیا اور چھت تعمیر کر دی گئی ہے۔

بالا کوٹ بلند جگہ پر واقعہ ہے۔ اس کے لغوی معنی ہیں ’’بلند قلعہ‘‘ ہیں۔ یہ وادی کاغان کا دروازہ ہے۔ شاہراہ ریشم کی تعمیر سے پہلے لوگ اسی راستے سے گلگت اور کشمیر جاتے تھے۔ اس سڑک کی دوبارہ تعمیر حکومت کے پیش نظر ہے اور کام مکمل ہو چکا ہے۔

وادئ کاغان کا اکثر علاقہ ہم نے پہلے سے دیکھ رکھا ہے۔ کوائی، شوگران، سری پائے، مکڑا، بٹ گراں، پپرنگ، مانا منڈول، پارس، جھیل سیف الملوک، ناران، لالہ زار وغیرہ ہم بار بار دیکھ چکے تھے، اس لیے اب منصوبہ بنا کر جل کھڈ جا کر قیام کیا جائے۔

چھ اگست کا دن ہم نے بالا کوٹ میں گزارا، یہاں دو ساتھی ہمارے ساتھ جانے کے لیے تیار تھے۔ ذاکر صاحب ہمارے ساتھ روانہ ہوئے، خالد صاحب کئی دن سے جل کھڈ میں مقیم ہمارے منتظر تھے۔ ہمیں مغرب تک وہاں پہنچنا تھا۔ لیکن کچھ چلنے میں تاخیر، کچھ راستے میں مریضوں کے ہجوم اور گاڑی کی خرابی کی وجہ سے رات دس بجے پہنچے۔

تین سال کے دوران جل کھڈ کا یہ میرا تیسرا چکر تھا۔ پہلی دفعہ وہاں گیا، تو ایک ہی ہوٹل تھا۔ کچی سڑک کے ایک کنارے ہوٹل اور دوسری طرف ٹیڑھے میڑھے پتھروں سے ایک ریستوران بنا ہوا تھا۔ کرسی میز نام کی کوئی شے نہیں تھی۔ چولہے میں لکڑیاں جلتی تھیں۔ کالک سے چھت اور دیواریں سیاہ ہو چکی تھی۔ اس ہال نما کمرے میں ۱۰ ×۲۵ فٹ کا ایک تخت پوش بچھا ہوا تھا جس پر لوگ بیٹھ کر کھانا کھاتے۔ زیادہ تر مٹر آلو پکتے اور کبھی کبھار انڈے بھی مل جاتے۔ روٹی دبلی پتلی اور بڑی جسامت کی ہوتی۔

کچی سڑک کی دوسری طرف دریا ہے۔ اس کے کنارے تین خیمے لگے ہوئے تھے جن میں تین سے پانچ آدمی ٹھہر سکتے تھے۔ یہی وہاں کا واحد ہوٹل تھا … پنج ستارہ ہوٹل۔ فی کس کرایہ بیس روپے جو اس سال بھی اتنا ہی تھا۔ بستر اور چارپائیاں موجود تھیں۔ شدید سردی کی وجہ سے کمبلوں کی بجائے موٹی رضائیاں دی گئیں۔ میں نے ہوٹل کے مالک، غلام ربانی سے پوچھا کہ کبھی تین خیموں سے زیادہ لوگ آ جائیں تو انہیں کہاں ٹھہراتے ہو؟

وہ کہنے لگا ’’اس سے زیادہ آدمی کبھی نہیں آتے، جس دن یہ تینوں بھر جائیں، ہم بہت خوش ہوتے ہیں۔‘‘

خیموں کے نزدیک ہی ایک چھوٹی سی مسجد بنی ہوئی ہے جس میں زیادہ سے زیادہ ۲۵ آدمی نماز پڑھ سکتے ہیں، لیکن میرا خیال ہے کہ بیک وقت دس بارہ سے زیادہ لوگ مسجد میں کبھی نہیں آئے۔ مسجد سادگی کا مرقع ہے اور نماز پڑھتے ہوئے واقعی دل اللہ کی طرف کھنچتا ہے۔

ہوٹل سے کچھ فاصلے پر ایک بہت بڑا کھڈ نظر آیا جس کا قطر تقریباً ایک فرلانگ تھا۔ پتا چلا کہ مدت پہلے کوئی شہابِ ثابت گرا تھا جس سے وہ گہرا گڑھا پڑ گیا۔ شاید اسی وجہ سے اس جگہ کا نام ’’جل کھڈ‘‘ پڑا۔ کاغان کے بارے میں لکھی گئی کتب میں جل کھڈ کا نام بہت استعمال ہوا ہے۔ بالاکوٹ سے اس کا فصلہ تقریباً ڈیڑھ سو کلومیٹر ہے۔ پہلے سڑک صرف ناران تک تھی جس کا فاصلہ ڈھائی تین گھنٹے میں طے ہو جاتا ہے، باقی فاصلہ سات گھنٹے میں طے ہوتا۔ اب پٹہ کنڈی اور بوڑا وئی ایک سڑک بن گئی ہے، اس لیے تین چار گھنٹے لگتے ہیں۔ ان شاء اللہ جلد جل کھڈ تک سڑک مکمل ہو جائے گی، یوں یہ فاصلہ بھی پانچ گھنٹے میں طے ہونے لگے گا۔

صبح نماز کے بعد میں سیر کرنے نکل گیا۔ ایک جگہ دیکھا کہ بکروں کا ریوڑ چلا آ رہا ہے۔ تین چار گدھوں پر لوگ بیٹھے انہیں ہانک رہے تھے۔ ایک مقامی آدمی نے بارہ تیرہ سیر گوشت والے ایک بکرے کی طرف اشارہ کیا اور پوچھا کہ اس کی کیا قیمت ہے؟ میں قیمت سن کر حیران رہ گیا۔ اس نے کہا ’’تین سو روپے۔‘‘ لیکن سودا نہ ہو سکا کیونکہ گاہک دو سو روپے سے آگے بڑھنے کو تیار نہ تھا۔

گزشتہ سال ہم جل کھڈ پہنچے تو ستمبر کا مہینہ تھا۔ جل کھڈ سے ایک کلومیٹر آگے فوجی چھاؤنی کے قریب بھنگرہ سیاہ کے دو پودے نظر آئے۔ یہ بالوں کو جڑ تک سیاہ کرنے والی بوٹی ہے۔ میں گزشتہ تین برس سے اس کی تلاش میں تھا۔ پاکستان، بھارت اور جنوبی افریقہ میں اسے تلاش کیا مگر نہ ملی۔ اچانک اسے پا کر خوشگوار حیرت ہوئی۔ مگر اس دفعہ تلاش بسیار کے باوجود مجھے بھنگرہ سیاہ نہ مل سکی۔ شاید یہ ستمبر ہی میں پیدا ہوتی ہے۔ اس سال غلام ربانی کے ہوٹل سے کچھ فاصلے پر ایک اور ہوٹل بن گیا تھا۔ دوسرے غلام ربانی نے خیموں کی جگہ تین کمرے تیار کر لیے تھے جن کا کرایہ وہی ہے۔ گمان غالب ہے کہ مستقبل قریب میں جل کھڈ آپ کو نیا ’’مری‘‘ نظر آئے گا۔ جب میں پہلی دفعہ کالام گیا، تو وہاں تین ہوٹل تھے، اب تین سو سے زائد ہیں۔

ہم ’’جلد کھڈ ریستوران میں بیٹھ کر کھانا کھانے لگے۔ چاروں طرف دھواں ہی دھواں تھا۔ ایک صاحب گویا ہوئے ’’میں بالا کوٹ میں رہتا ہوں۔ مثانے کے سرطان کا مریض ہوں۔ ایک آپریشن بھی کروا چکا ہوں مگر فائدہ نہیں ہوا۔ گرمیوں کے موسم میں بالا کوٹ سے نکل کر جل کھڈ آ جاتا اور خیمہ لگا کر رہتا ہوں۔ عجیب بات یہ ہے کہ یہاں مجھے سرکان کی کوئی تکلیف محسوس نہیں ہوتی، آپ وجہ بتا سکتے ہیں؟‘‘

میں نے اس سے پوچھا کہ ہوٹل میں جو لکڑی جلائی جاتی ہے، آپ اس سے واقف ہیں؟ اس نے کہا ’’کیوں نہیں، ہم اسے چھلئی کہتے ہیں اور یہاں اسی درخت کی لکڑی جلانے میں استعمال ہوتی ہے۔‘‘

میں نے انہیں کہا ’’دیکھو بھئی! تم چھلئی کے دھوئیں میں بیٹھتے، چھلئی کی لکڑی پر پکی چائے پیتے اور اسی پر پکایا ہوا کھانا کھاتے ہو۔ کیا تمہیں معلوم ہا کہ جدید ترین امریکی تحقیق کے مطابق آج کے دور میں ہر قسم کے سرطان کا سب سے موثر علاج چھلئی ہے۔‘‘

’’کیا؟‘‘ قریب بیٹھے چھوٹے بھائی حکیم عبدالرحمن سلیمانی اور اس کے شاگرد حکیم عبدالواحد نے حیرت سے پوچھا۔

’’کیا آپ کو معلوم نہیں کہ پشاور میں قائم شدہ لیبارٹری میں سی بک تھارن (Sea Buck Thorn)پر تحقیق ہو رہی ہے۔ اسے انگریزی میں شاپرل (Chapprel) اور اردو میں ’برو‘ کہتے ہیں۔ یہ چھلئی ہی تو ہے۔ سماوا اور دھمانسہ (جڑی بوٹیاں) پھیپھڑوں کے سردان میں مفید نہیں لیکن یہ ہر قسم کا سرطان ختم کرنے والی لاجواب دوا ہے۔ امریکی اس کا تیل نکال کر ہزار ہا ڈالر فی کلو کے حساب سے فروخت کر رہے ہیں۔‘‘

میں نے پھر ہوٹل کے مالک سے کہا ’’تم ہر ماہ لاکھوں ڈالر کا زر مبادلہ ضائع کر رہے ہو۔ جلانے کے لیے تو کوئی اور لکڑی بھی استعمال ہو سکتی ہے مگر سرطان کے لیے اس سے مفید دوا نہیں مل سکتی۔‘‘

اگلے دن صبح سویرے ہم بوٹیوں کی تلاش میں نکلے، تو ہمیں کالا سملو مل گیا۔ زرد سملو پانچ چھ فٹ بلند مگر کالے سملو کا پودا دو تین فٹ بلند ہوتا ہے اور کانٹوں سے بھرا ہوا۔ ہم نے تجربات کے لیے پودے توڑ لیے۔ یاد رہے پاکستان میں سب سے زیادہ بوٹیاں شاردہ (آزاد کشمیر) میں ملتی ہیں۔ اس کے بعد وادی کاغان کے علاقے، موسی کا مصلیٰ میں ساڑھے تین سو بوٹیاں ہوتی ہیں۔ تیسرے نبر پر بٹہ کنڈی، بوڑائی وئی، جل کھڈ اور بہسل کے علاقے ہیں جہاں تین سو سے زائد بوٹیاں دستیاب ہیں۔

بعض بوٹیاں ایسی ہیں جن کے صرف مقامی نام معلوم ہو سکے، اردو اور لاطینی نام نہیں ملے۔ میری خواہش ہے کہ بوٹیوں پر جس زبان میں بھی کتاب لکھی جائے، مصنف وہاں کا مقامی نام ضرور لکھے کیونکہ اس کے بغیر بوٹی کی پہچان ممکن نہیں۔ سیاچن کے رستے میں خپلو اور دم سم کے درمیان ہمیں ایک ایسی بوٹی ملی جو بہتے ہوئے خون پر ڈالیں، تو وہ چند سیکنڈ میں رک جاتا ہے۔ علاقے کے لوگ اسے ’یوما‘ کہتے ہیں لیکن مجھے اس کا متبادل نام نہیں مل سکا۔

اگلی صبح جل کھڈ سے جیپ کے ذریعے بہسل پہنچے۔ راستہ بے حد خراب اور تنگ ہے۔ ایک طرف سے جا رہی ہو، تو دوسری طرف والی سواری نہیں گزر سکتی۔ پہاڑوں کو کاٹ کر کہیں کہیں گزر گاہیں بنائی گئی ہیں۔ ایک گاڑی وہاں رک جاتی ہے، تب دوسری گاڑی گزرتی ہے۔ ایک طرف پہاڑ دوسری طرف دریا، بہت آہستہ رفتار سے چلتے ہوئے بہسل پہنچے۔ وہاں ایک ہوٹل، جنرل سٹور اور تین رہائشی کمرے نظر آئے۔

اس ہوٹل کا حساب بھی وہی جل کھڈ والا تھا۔ چند سال پہلے حاجی میر افضل نے اسے بنایا تھا۔ بالا کوٹ کے رہنے والے اور اچھے کاروباری آدمی ہیں۔ ذیابیطس کے مریض ہیں۔ پہلے بھی تعارف تھا، اس لیے ان کے لیے دوا لے کر گیا تھا۔ مل کر بہت خوش ہوئے۔ ہم نے ان سے معذرت چاہی کہ اب تو دودی پت سر جا رہے ہیں، واپسی پر آپ کے پاس قیام ہو گا۔ خالد بھائی نے گھوڑوں کا بندوبست کرنا تھا، اس لیے جل کھڈ سے وہ پیدل ہی چل پڑے تھے۔ چونکہ مقامی ہیں لہٰذا ایک گھنٹے میں بہسل پہنچ کر گھوڑوں کا انتظام کر چکے تھے۔

بہسل سے دو راستے جاتے ہیں : ایک لولو سر جھیل کو اور وہاں سے درہ بابوسر کے ذریعے چیلاس اور گلگت کی طرف۔ وہاں پختہ سڑک بنانے کا منصوبہ ہے جو جلد مکمل ہو جائے گی۔ دوسرا راستہ دودی پت سر کی طرف جاتا ہے۔ برف سے ڈھکے ہوئے سر بفلک پہاڑ، ہرے بھرے جنگل، اچھلتی کودتی تیز رفتار ندیاں، خوبصورت نیلگوں جھیلیں اور بے شمار گلیشیئر اس وادی کی پہچان ہیں۔

دل موہ لینے والے قدرتی مناظر، زرخیز زمینوں، روح پرور ہواؤں، سفید لباس میں ملبوس کوہساروں، دیدہ زیب مرغزاروں، ٹھاٹھیں مارتے تند و تیز ندی نالوں، گنگناتے جھرنوں، ٹھنڈے میٹھے پانی کے چشموں، آنکھوں کو موہ لینے والی آبشاروں اور خوبصورت، پر اسرار اور طلسماتی نیلگوں جھیلوں نے اس وادی کو جنت ارضی بنا دیا ہے۔

بہسل سے براہ دریائے کنہار دودی پتر سر کی طرف راستہ جاتا ہے۔ دریا پار کرنے کے لیے رسی کے ساتھ ایک کرسی بندھی ہوئی ہے جس پر ایک آدمی بیٹھ جاتا ہے۔ دوسری طرف سے آدمی رسی کھینچ لیتا ہے۔ ہلکا پھلکا سامان بھی ساتھ رکھ لیا جاتا ہے۔ اس طرح دن میں بیسیوں بار یہ منظر دیکھنے میں آتا ہے۔ ہم آٹھوں افراد نے ایک ایک کر کے دریا پار کیا۔

دریا پار چار گھوڑے ہمارے منتظر تھے۔ دو گھوڑوں پر سامان لادا گیا، تیسرے پر میں بیٹھا۔ چوتھا گھوڑا واپس کر دیا گیا کیونکہ باقی لوگ پیدل جانا چاہتے تھے۔ ساٹھ ستر ندی نالوں اور تین گلیشیئر عبور کر کے میں چار گھنٹے بعد پہلے پڑاؤ، پوربی ناڑ پہنچا۔ راستے میں خطرناک ندی نالوں اور بلندی کی طرف سفر کرنے کے باعث پانچ دفعہ گھوڑے سے اتر کر سفر کرنا پڑا۔ چونکہ جیپ کا راستہ موجود نہیں لہٰذا سفر پیدل یا گھوڑوں پر ہی کیا جا سکتا ہے۔

پوربی ناڑ ایک وسیع میدان ہے۔ اس میں ایک طرف بہت بڑی جھیل ہے، تو دوسری طرف کچھ فاصلے پر پہاڑ، درمیان میں ایک چھوٹی سی بستی ہے جس میں بیس پچیس مکان بنے ہوئے ہیں۔ ان سے پہلے تین خیمے نصب ہیں، ایک میں کھانا پکایا جاتا ہے اور دو میں رہائش کا انتظام ہے۔ ان میں رہنے کے لیے بہسل سے معلوم کرنا پڑتا ہے۔ اگر اس جانب چھ نفوس گئے ہوں، تو ان کی واپسی تک آپ کو بہسل میں قیام کرنا پڑے گا۔ ہم چونکہ آٹھ افراد تھے، اس لیے ہم نے پہلے ہی ایک بڑے خیمے کا انتظام کر لیا تھا۔ کھانے کے لیے خشک راشن بھی ساتھ لے گئے تھے تاکہ وہاں انتظام نہ ہو، تو خود اہتمام کر لیں۔

پوری ناڑ تقریباً ۱۵ ہزار فٹ کی بلندی پر واقعہ ہے۔ بہسل سے نکلتے ہی کچھ فاصلے پر مجھے ’خط برف‘ (Snow Line) نظر آیا۔ پہاڑی علاقوں میں یہ وہ خط یا حد ہے جس کے اوپر پہاڑ ہر وقت برف سے ڈھکے رہتے ہیں۔ عموماً یہ حد ۱۲۰۰۰۰ فٹ کی بلندی کے بعد آتی ہے۔ اسی علاقے میں بھرج پتر کا درخت ملتا ہے جس کے پتے نہیں ہوتے بلکہ تنا کچھ اس طرح لپٹا ہوتا ہے جسے کاغذ کا رم۔ پرانے زمانے میں علما اس پر تعویذ لکھتے تھے۔ یہ خط اس بات کی علامت ہے کہ علاقے میں اب تنے والا کوئی درخت نہیں، صرف رنگ برنگے، پھولدار اور چند انچ اونچے پودے ملتے ہیں۔

۱۹۹۴ء میں جب ہم دیوسائی گئے، تو خط برف سے پہلے بہت سی لکڑیاں کاٹ کر جیپ سے باندھ لی تھیں تاکہ شدید سردی میں آگ تاپنے کے کام آ سکے۔ چونکہ دیوسائی میں ریچھ اور چیتے بھی ہیں، اس لیے خیمے کے ارد گرد رات کو آگ جلائی جائے، تو وحشی جانور قریب نہیں آتے۔ پوربی ناڑ میں چونکہ بستی قریب ہے، اس لیے جانوروں کا ڈر نہیں تھا۔ سب سے پہلے میں وہاں پہنچا، تو ہمارے امیر سفر خالد بھائی پہلے سے موجود تھے۔ خیمہ لگ چکا تھا اور اس میں وافر بستر بھی تھے۔ کھانے پینے کا سامان سلیقے سے ایک طرف رکھا تھا۔ ان سے پوچھا ’’آپ تو پیدل تھے، مجھ سے پہلے کیسے پہنچ گئے؟‘‘

کہنے لگے ’’ہم ان راستوں پر چلنے کے عادی ہیں۔ سامان والے گھوڑوں کے ساتھ ایک گھنٹہ پہلے پہنچ گئے تھے۔ آپ آرام سے بیٹھیں اور چائے نو ش کریں۔‘‘

میں نے چائے پی، تو تھکے اعصاب کو کچھ سکون ملا۔ آرام دن بستر موجود تھے، ان پر لیٹتے ہی نیند آ گئی۔ آنکھ کھلی تو مغرب ہونے والی تھی اور ابھی تک کوئی ساتھی نہیں پہنچا تھا۔ عین مغرب کے وقت ایک گھوڑا آ کر رکا اور ہمارے ساتھی حاجی احمد میمن نیچے اترے۔ ان سے پوچھا ’’حاجی صاحب! آپ تو پیدل چلے تھے، یہ گھوڑا کہاں سے ملا؟‘‘

کہنے لگے ’’آپ کو یاد ہو گا کہ ایک چوتھا گھوڑا بھی تھا۔ میں پانچ چھ کلومیٹر تک اپنے ساتھیوں کے ساتھ چلتا رہا پھر میری ہمت جواب دے گئی۔ وہ گھوڑا بھی ساتھ ساتھ آ رہا تھا۔ اس سے اجرت طے کی اور گھوڑے پر بیٹھ کر پہنچ گیا۔

حاجی احمد میمن ۶۲ سالہ باہمت نوجوان ہیں۔ دل کے مریض ہیں اور ان کی تین شریانیں بند ہیں۔ ڈاکٹروں نے انہیں سفر سے منع کیا ہوا ہے لیکن وہ نہ صرف سفر پر نکلے بلکہ پندرہ ہزار فٹ بلندی پر بھی پہنچ گئے۔ ان کی بلند ہمتی دیکھ کر ہماری بھی ہمت بندھی رہتی ہے۔

تھوڑی دیر گزری تو احسن، عمار اور حکیم عبدالواحد بھی گھوڑوں سے نیچے اترتے دکھائی دیئے۔ ان سے وہی سول پوچھا، تو کہنے لگے ’’آپ کے گھوڑے واپس جا رہے تھے۔ ہم نے ان کے مالکوں سے درخواست کی کہ ہمیں بھی منزل تک پہنچا دو۔ نصف سے زائد فاصلہ طے ہو چکا تھا لیکن مزید چلنے کی سکت نہیں تھی۔ انہوں نے جو کرایہ مانگا، وہ دے کر پہنچ گئے۔

آخر میں ذاکر بھائی اور عبدالرحمن رہ گئے، وہ کافی دیر بعد پہنے اور اس حالت میں کہ زخمی تھے۔ پتا چلا کہ گھوڑے سے گر گئے تھے۔ بہرحال ہم نے شکر ادا کیا کہ سب ساتھی زندہ سلامت پہنچ گئے۔ خالد بھائی نے عقل مندی کی تھی کہ کھانا خود پکانے کے بجائے محمد جان کے ذمے لگا دیا۔ محمد جان پوربی ناڑ کا رہائشی تھا اور خیمے بھی اسی نے لگائے ہوئے تھے۔

جب سب ساتھی آ چکے تو کھانا کھایا، نماز پڑھی اور پھر سونے لیٹ گئے۔ سردی اتنی شدید تھی کہ دو لحاف لے کر بھی ختم نہ ہوئی۔ رات بھر سردی سے کانپتے رہے۔ صبح نماز کے لیے اٹھے، تو جھیل کا پانی تقریباً منجمد تھا۔ بڑی مشکل سے وضو کیا، نماز پڑھی اور پھر سو گئے۔ تھکاوٹ بہت زیادہ تھی، نو بجے تک سوئے رہے۔ اٹھے تو خالد بھائی ناشتہ تیار کروا چکے تھے۔ ناشتے میں مچھلی دیکھ کر ہم حیران رہ گئے۔

خالد بھائی نے بتایا ’’رات جب آپ سوئے ہوئے تھے، میں اور ذاکر جھیل پر چلے گئے۔ رات تین بجے واپس آئے۔ چند ایک ٹراؤٹ مچھلیاں مل گئیں، وہی تلی ہیں۔‘‘ خالد بھائی نے مزید بتایا کہ اتنے سرد پانی میں صرف ٹراؤٹ مچھلی زندہ رہ سکتی ہے جس کی تین قسمیں ہیں۔ ’رین بو‘ جس پر سرخ نشانات ہوتے ہیں۔ ’کیملوک‘ جس پر سیاہ نشانات ہوتے ہیں اور ’براؤن‘ جس پر کسی رنگ کا نشان نہیں ہوتا۔ یہ بھی بتایا کہ یہ شدید گرم مچھلی ہے، اس کے کھانے سے سردی کی شدت کم ہو جاتی ہے اور ایسا ہی ہوا۔ اس رات ہم سوئے، تو دو رضائیوں میں سردی نہیں لگی۔

ناشتے سے فارغ ہوئے ہی تھی کہ محمد جان نے بتایا، کچھ بیبیاں آئی ہیں، نبض دکھانا چاہتی ہیں۔ میں نے پوچھا کہ انہیں کیسے پتا چلا کہ یہاں حکیم آئے ہوئے ہیں؟

کہنے لگا ’’میں نے رات سب کو بتا دیا تھا۔‘‘

اس علاقے میں چونکہ نہ کوئی ڈاکٹر ہے نہ حکیم، اس لیے لوگ بیماریاں پالتے رہتے ہیں۔ اگر کوئی شدید بیمار ہو جائے تو اسے بالاکوٹ یا مانسہرہ جانا پڑتا ہے۔ مریضوں کا سلسلہ کچھ اس طرح چلا کہ اگلے روز واپسی تک وقفوں سے مریض آتے رہے۔ ہم جو ادویہ لے گئے تھے، وہ کم پڑ گئیں۔ محمد جان نے یہ بھی بتایا کہ یہاں صرف دس گھر آباد ہیں، باقی مریض دور دراز علاقوں سے آئے ہیں۔ میرے پوچھنے پر اس نے بتایا کہ دیگر گھروں میں ان کے مہمان ٹھہرتے ہیں۔ مہمان بھی اپنی برادری کے، دوسروںکو آنے کی اجازت نہیں۔

میں نے محمد جان سے پوچھا ’’یہ بستی کتنی پرانی ہے؟‘‘

اس نے بتایا ’’یہ سینکڑوں سال پرانی ہے۔ ۱۸۳۱ء میں سید احمدؒ اور شاہ اسماعیلؒ کی شہادت کے بعد ان کے قافلے کے سینکڑوں مجاہد چھپتے چھپاتے پوربی ناڑ آ چھپے تھے، لیکن انگریزوں نے ان کا تعاقب کیا اور ایک ایک کو چن چن کر شہید کر دیا۔ اس لحاظ سے یہ شہیدوں کی بستی ہے۔‘‘

اسی دوران اذان کی آواز سنائی دی، دیکھا تو بستی کے باہر ایک چھوٹی سی مسجد بنی نظر آئی۔ مگر اس کے ساتھ نہ کوئی طہارت خانہ تھا نہ وضوہ گاہ۔ پتا چلا کہ اس علاقے میں کہیں یہ سہولت موجود نہیں۔ وضو کر کے مسجد پہنچے، تو ہمارے علاوہ صرف مؤذن ہی تھا۔ اس نے بتایا کہ وہ پانچوں وقت اذان کہتا ہے۔ اگر کوئی نہ آئے، تو نماز پڑھ کر چلا جاتا ہوں۔

میں نے پوچھا ’’مسجد کا کوئی نام ہے؟‘‘

حیران ہو کر پوچھنے لگا ’’مسجد تو مسجد ہوتی ہے، اس کا نام رکھنے کی بھلا کیا ضرورت؟‘‘

میں نے بتایا ’’بہسل میں بھی چھوٹی سی مسجد ہے جس کا نام مسجد صدیق اکبرؒ ہے۔‘‘

’’وہ تو ہے۔‘‘

’’مدینہ شریف میں مسجد نبویؐ ہے۔‘‘

’’وہ تو ہے۔‘‘

’’مکہ مکرمہ میں مسجد حرام ہے۔‘‘

’’ہاں! وہ تو ہے۔‘‘

’’تو بھائی! جب ہر مسجد کا نام ہے، تو اس مسجد کا بھی کوئی نام ہونا چاہیے۔

’’ہاں بالکل ہونا چاہیے۔ پھر کیا نام رکھیں؟‘‘ اس بحث میں کچھ مقامی لوگ بھی شامل ہو گئے۔ آخر ہم نے مسجد کا نام پوری مسجد طے کر دیا۔

پوربی ناڑ بہت خوبصورت جگہ ہے، انتی خوبصورت کہ بس دیکھتے رہ جائیں اور دل نہ بھرے۔ کسی شاعر نے کہا ہے    ؎

اگر فردوس بروئے زمین است

ہمیں است و ہمیں است و ہمیں است

یہ بات پوربی ناڑ پر صادق آتی ہے۔ جوں ہی شام ڈھلے اس کی خوبصورتی اور بڑھ جاتی ہے۔ شدید سردی کی وجہ سے مغرب کے بعد خیمے سے باہر نکلنے کی ہمت نہیں ہوتی تھی لیکن ایک رات باہر کا سماں دیکھنے ہم سب نکلے۔ آسمان ستاروں سے بھرا ہوا تھا۔ کوئی دمدار ستارہ، کوئی بہت زیادہ روشن ستارہ، کوئی ستارے کے اوپر ستارہ، لگتا تھا ہم سیارہ گاہ (پلینی ٹوریم) میں ہیں۔ یہ جادوئی منظر دیکھ کر میرے ساتھ حیرت زدہ رہ گئے۔ میں پہلے بھی یہ منظر داسو اور چلم چوکی میں دیکھ چکا تھا۔

وہ رات سوتے جاگتے میں کٹی۔ اگلی صبح دودی پت سر جانے کا منصوبہ تھا۔ فاصلہ اگرچہ دو کلومیٹر کا تھا لیکن ابھی تھکاوٹ کا اثر زائل نہیں ہوا تھا، اس لیے گھوڑے والوں سے کہہ دیا کہ ہمیں دودی پت سر سے لے لینا۔

دودی پت سر  (دودھ کی طرح سفید پانی والی جھیل) دو کلومیٹر قطر میں پھیلی ہوئی ہے۔ دور ہی سے اس کا دودھیا رنگ نظر آ جاتا ہے۔ پانی کا رنگ بدلتا رہتا ہے۔ ۱۴۹۹۳ فٹ بلند یہ جھیل غالباً پاکستان کی سب سے بلند جھیل ہے۔ دور سے دیکھیں، تو ایسا معلوم ہوتا ہے جیسے پیالے میں دودھ پڑا ہے۔ اس علاقے میں نہ کوئی آبادی ہے نہ کوئی ہوٹل یا دکان، اس لیے آنے والوں کو کھانے پینے اور رہائش کا بندوبست کر کے آنا چاہیے۔

وہاں پہنچ کر پتا چلا کہ اس سے چار گھنٹے (ہم لوگوں کے لیے دس گھنٹے) کی مسافت پہ سات جھیلیں ہیں، چھ چھیلیں ساتھ ساتھ ہیں اور ساتویں ان سے کچھ فاصلے پر، انہیں سرل جھیل کہتے ہیں۔ مگر ہم خود کو سرل جھیل جانے پر آمادہ نہ کر سکے اور واپسی کا ارادہ کر لیا۔

باتوں باتوں میں عمار اور احسن نے بتایا ’’لولو سر جھیل بھی قریب ہے۔ کیوں نہ وہاں بھی ہو آئیں۔‘‘

حاجی میر افضل کے صاحبزادے قیصر نے کہا ’’میرے پاس جیپ موجود ہے۔ میں دو گھنٹے میں آپ کو گھما لاتا ہوں۔‘‘ یوں اچانک منصوبہ بن گیا اور ہم کچھ دیر بعد لولو سر جھیل پر موجود تھے۔

لولوسر (پانی کی لمبی جھیل) اس علاقے کی سب سے بڑی جھیل ہے۔ اس کا قطر ساڑھے تین کلومیٹر ہے۔ سحر انگیز اور طلسماتی جگہ ہے۔ ۱۱۵۰۰ فٹ بلندی پر واقع ہے۔ اس جگہ پہنچ کر دہشت اور ویرانی کا احساس بڑھ جاتا ہے اور انسان پر خوف کی کیفیت طاری ہو جاتی ہے۔

جھیل کا پانی سیاہی مائل ہے۔ یہ روایت مشہور ہے کہ آنکھوں کی جملہ بیماریوں کے لیے مفید ہے۔ ایک دفعہ مغل شہنشاہ اکبر اپنے بال بچوں سمیت یہاں آیا۔ اس کی ایک نابینا بیٹی نے یہاں غسل کیا، تو اس کی بینائی لوٹ آئی۔ اس وجہ سے لوگ بوتلوں میں پانی بھر کر لے جاتے ہیں۔ یہاں چاؤ  نامی ایک بوٹی پائی جاتی ہے جس کے سونگھنے سے انسان بے ہوش ہو جاتا ہے۔ چونکہ یہاں بھی آبادی بالکل نہیں، اس لیے کھانے پینے کا سامان رکھنا ضروری ہے۔

لولو سر جھیل کی سیر کے بعد ہم واپس جل کھڈ چلے آئے۔ دو دن وہاں قیام کیا اور پھر بالاکوٹ کے لیے رخت سفر باندھا۔ بالاکوٹ میں ایک بوڑھے شخص نے بتایا کہ جب پہلی دفعہ سڑک بنی اور اس پر بس چلی تو لوگ دور دراز سے اسے دیکھنے آئے تھے۔ ان کے لیے بس عجوبہ تھی۔ آنے والے لوگوں میں بعض ایسے بھی تھے جنہوں نے سروں پر گھاس کے گٹھے اٹھا ررکھے تھے۔ دراصل ان کا خیال تھا کہ بس کوئی زندہ مخلوق ہے۔

---

واپسی پر ہم سب گھوڑوں پر بالا کوٹ پہنچے تھے۔ وہاں سفر دو ہی طرح طے ہو سکتا ہے، پیدل یا گھوڑوں پر۔ پیدل سفر کا مزہ ہم پوربی ناڑ جاتے ہوئے چکھ چکے تھے۔ بہسل سے پوربی ناڑ کے ۱۸ کلومیٹر فاصلے کو مقامی لوگوں کے مطابق چار گھنٹے میں طے ہونا تھا لیکن ہمیں اس میں دس گھنٹے لگے۔ واپسی پر کسی میں بھی ہمت نہ تھی کہ اتنا لمبا سفر پیدل طے کر سکیں۔ میں اور میرا بیٹا عمار سب سے پیچھے تھے۔

پانچ چھ کلومیٹر فاصلہ طے کیا تھا کہ ایک مخصوص سیٹی کی آواز سنائی دی۔ میں نے پوربی ناڑ میں یہ سیٹی پہلے بھی کئی دفعہ سنی تھی۔ یہ کھن چوہے کی آواز تھی۔ کھن چوہا ۱۲ ہزار فٹ سے زیادہ بلندی پر پتھروں کے نیچے بستیاں بنا کر رہتا ہے، ایک کے بعد دوسری اور دوسری کے بعد تیسری بستی۔ ہزار ہا کھن چوہوں کے بل بڑے طریقے اور سلیقے سے ساتھ ساتھ بنے ہوتے ہیں۔ یہ بستی ختم ہو، تو ڈیڑھ دو کلومیٹر دور دوسری بستی ہوتی ہے۔

یہ جانور بے ضرر سمجھا جاتا ہے اور لوگ اسے مارنے سے گریز کرتے ہیں۔ کھن چوہے سے میرا تعارف ۱۹۹۲ء میں ہوا تھا جب میں چین کی سرحد پر واقعہ خنجراب جا رہا تھا۔ رات ہم نے آخری سرحدی چوکی سوست میں گزاری۔ سوست سے گاڑی میں بیٹھے ہی تھے کہ خنجراب سے آنے والی ایک گاری آ کر رکی اور اس میں سے پنجاب یونیورسٹی کے سید نعیم باہر نکلے جو میرے واقف ہیں۔ جب انہیں پتا چلا کہ ہم خنجراب جا رہے ہیں اور میرے ساتھ چھوٹے چھوٹے بچے ہیں، تو کہنے لگے ’’سلیمانی صاحب! بچوں کا خیال رکھیے گا، وہاں پانچ پانچ کلو کے چوہے ملتے ہیں۔‘‘

’’پانچ کلو کے چوہے!‘‘ میں نے خوفزدہ ہو کر پوچھا۔

’’ہاں! ہاں! پانچ کلو کے چوہے، میں نے اپنی آنکھوں سے دیکھے ہیں، کہیں بچوں کو کاٹ لیں۔‘‘

میں ان سے رخصت ہو کر گاڑی میں بیٹھا۔ راستے میں نیشنل پارک میں کہیں خرگوش سے بڑے اور کہیں بلی سے بھی بڑے کھن چوہے نظر آئے۔ دو سال بعد جب میں دیوسائی گیا، تو وہاں بھی کھن چوہوں کی بے شمار بستیاں نظر آئیں۔ میرے ساتھی حکیم منیر احمد قریشی نے ایک کھن چوہا شکار کیا تو سکردو کے رہنے والے سید جواہر شاہ اور خواجہ مشتاق نے برا منایا بلکہ باقاعدہ ناراض ہو گئے۔ وجہ پوچھی تو کہنے لگے ’’خیوا (بلتی میں کھن چوہے کا نام) بنی اسرائیل کے اس قبیلے سے تعلق رکھتے ہیں جن کی شکلیں اللہ تعالیٰ نے بد اعمالیوں کے باعث مسخ کر دی تھیں۔‘‘

میں نے انہیں بتایا کہ بنی اسرائیل کے جس گروہ کی شکلیں مسخ کی گئیں، اللہ نے ان کا وجود ختم کر دیا تھا۔ بہرحال ہمیں ان سے معذرت کرنا  پڑی۔

کھن چوہے کی آواز سن کر مجھ سمیت میرے بیٹے اور گھوڑوں کے سائیس نے اوپر دیکھا، تو ایک بڑا سا پتھر لڑھکتا آ رہا تھا۔ سائیس نے تیزی سے گھوڑے دوڑائے اور ہم اس کی زاد میں آنے سے بال بال بچ گئے۔ ہم نے سجدہ شکر ادا کیا کہ اللہ تعالیٰ نے کھن چوہے کے ذریعے ہماری غیبی مدد کی اور ہماری جان بچا لی۔

---

اگرچہ شوگران پیچھے رہ گیا تھا، لیکن ہمیں پھر واپس جانا پڑا کیونکہ ہمارے میزبان، حاجی حسن اور شاہد ہمارے منتظر تھے۔ انہوں نے ہمارے اعزاز میں عشائیے کا اہتمام کر رکھا تھا۔ عشائیے میں شوگران کے نمایاں افراد شامل تھے جن میں پنجاب ہوٹل کے شاگر شاہ بھی نظر آئے۔ ان سے دورانِ گفتگو مجھے ایک واقعہ یاد آیا جو میں نے شاہ صاحب کو بھی سنایا۔

چند سال قبل میں اپنے بڑے بھائی، ڈاکٹر محمد سعید اور حامد مرزا کے ساتھ شوگران پہنچا۔ مغرب کا وقت قریب تھا، لوگوں سے مسجد کا پتہ پوچھا تو معلوم ہوا کہ قریب ہی مسجد ہے۔ ڈاکٹر صاحب تھکاوٹ کے باعث کمرے ہی میں نماز پڑھ لی البتہ میں اور حامد مرزا مسجد کی تلاش کو نکلے۔ ہم چلتے گئے یہاں تک کہ شہر ختم ہو گیا اور کھیت شروع ہو گئے۔ رفتہ رفتہ تاریکی بڑھ گئی۔ مرزا صاحب نے ایک زیر تعمیر ہوٹل میں مقیم لوگوں سے مسجد کا پتا پوچھا۔ پتا چلا کہ بائیں ہاتھ مسجد ہے۔ دیکھا تو چھوٹی سی مسجد تھی جس میں بمشکل دو صفوں کی گنجائش تھی۔

مرزا صاحب بہت اچھے قاری ہیں، میں نے ان سے درخواست کی کہ اذان کہیے۔ اذان ختم ہونے پر انہیں میں نے اپنے بائیں طرف کھڑا کیا اور کہا کہ جماعت کرائیے۔ ابھی انہوں نے نیت باندھی تھی کہ مسجد کی مغربی جانب سے کچھ لوگوں کی آوازیں کانوں میں پڑیں۔ کچھ دیر بعد مجھے محسوس ہوا کہ کوئی میری قمیص پکڑ کر کھینچ رہا ہے۔

نبی کریم صلی اللہ علیہ وسلم کا حکم ہے کہ اگر ایک ہی مقتدی ہو، تو بعد میں آنے والا پہلے شخص کو پیچھے کھینچ سکتا ہے، لہٰذا میں پچھلی صف میں چلا گیا۔ مجھے یوں محسوس ہوا کہ میرے دائیں اور بائیں کئی نمازی ہیں۔ ان کے پاؤں میرے پاؤں سے جڑے ہوئے تھے۔ میں نے پوری نماز اسی طرح ادا کی۔

جب سلام پھیرا تو یہ دیکھ کر حیران پریشان ہو گیا کہ میں تنہا تھا۔ نجانے صف میں شریک وہ سب نمازی یکایک کہاں چلے گئے تھے۔ تاہم میں نے مرزا صاحب سے اس واقعے کا تذکرہ نہیں کیا۔ اگلی صبح تھکاوٹ اور کچھ خوف کی بنا پر ہم نے پنجاب ہوٹل ہی میں نماز پڑھی۔ نماز سے فارغ ہوئے تو ڈاکٹر سعید نے مجھ سے کہا ’’ہاں وحید! رات مسجد میں تمہارے ساتھ کیا ہوا تھا؟‘‘

میں بڑا حیران ہوا کہ میں نے اس واقعے کا کسی سے ذکر نہیں کیا اور نہ حامد مرزا کو علم تھا پھر انہوں نے کس بنیاد پر یہ بات مجھ سے کہی۔ بہرحال انہیں واقعہ سنایا۔

شوگران سے لاہور واپس آ کر میں نے گھر میں اس کا تذکرہ کیا، تو میرا بڑا بیٹا طلحہ کہنے لگا ’’ابو! آپ کو علم ہے یہ مسجد کس نے بنائی ہے؟‘‘

میں نے حیرت سے کہا ’’نہیں تو۔‘‘

کہنے لگا ’’اگرچہ مسجد تو بہت پرانی ہے لیکن اس کی تعمیر نو معروف فلمی اداکار، سلطان راہی نے کروائی تھی اور اب وہ جنوں والی مسجد کے نام سے معروف ہے۔‘‘


)حکیم عبد الوحید سلیمانی اردو ڈائجسٹ جون ۲۰۰۶ء(
$











  

      @جلدی امراض کے لیے میرا طریق علاج‪@‬
$
    گیارہ جنوری ۲۰۰۵ء کو صبح ہی سے مریضوں میں گھرا ہوا تھا۔ نظر اٹھا کر دیکھنے کی فرصت بھی نہیں تھی۔ مریضوں کو دیکھتے دیکھتے دوپہر ہوگئی۔ اچانک باآواز بلند السلام علیکم کی آواز گونجی۔  دیکھا تو ایک قدرے بھاری جسم والے صاحب مطب میں داخل ہو رہے تھے خوشی ان کے چہرے سے ہو یداتھی۔بڑے تپاک سے آ کر ملے اور بیٹھ گئے۔ مریضوں سے فارغ ہو کر میں ان کی طرف متوجہ ہوا۔ پوچھنے لگے’’ مجھے پہچانا؟‘‘

میں نے کہا’’نام تو ذہن میں نہیں لیکن آپ غالباً بنوں سے آئے ہیں۔‘‘

وہ کہنے لگے’’ٹھیک پہچانا! میں بنوں ہی سے آیا ہوں۔ میرا نام کمال پاشا ہے۔ پیشے کے اعتبار سے انجینئر ہوں۔تین دفعہ پہلے بھی آپ کے پاس آچکا  ہوں۔‘‘

میں نے پوچھا کیسے آنا ہوا؟‘‘

فرمانے لگے’’میری عمر۴۸ سال ہے۔ گزشتہ ۳۷ سال سے ایک مخصوص جلدی مرض میں مبتلا تھا۔ چھٹی جماعت میں پڑھتا تھا کہ سر میں چھوٹی چھوٹی پھنسیاں نکلنے لگیں۔ کسی نے مشورہ دیا کہ پھنسیوں پر سرسوں کا تیل لگاؤ لیکن فائدہ نہ ہوا۔ جلدی ہی آنکھوں کے ارد گرد اور ناک بھی پھنسیوںسے بھر گیا۔ میرے لیے یہ مرض بہت اذیت ناک تھا۔ مقامی اطباء اور سنیاسیوں سے علاج کروایا۔ پیروں سے دم درود اور تعویذ کرائے مگر فائدہ ندارد۔

پڑھائی سے فارغ ہو کر ماہرین جلد سے علاج کرایا۔ پاکستان کے ایک چوٹی کے ماہر امراض جلد کے پاس نوسال علاج کراتارہا لیکن بیماری دور نہ ہوئی۔ ڈاکٹروں نے کہا کہ تمہیں جلد کا کینسر ہے۔ تمہارا علاج ناممکن ہے۔ ڈاکٹروں سے مایوس ہو کر میں حکیم صابر ملتانی اور اس کے شاگردوں حکیم محمد اشرف اورحکیم محمد یاسین مرحوم کے پاس پہنچا تو دس سال علاج کے بعد انہوں نے بھی اپنی ناکامی کا اعتراف کر لیا۔

ستمبر۲۰۰۴ء میں مجھے کسی نے آپ کا پتا دیا کہ ان کے مضامین اردو ڈائجسٹ میں چھپتے ہیں ان سے رجوع کریں ۔ میں آپ کے پاس آیا اور ایک ماہ کی دوالے گیا۔ معمولی سافائدہ ہوا۔ پھر دوبارہ دوماہ کی دوالے گیا۔ دوتہائی مرض دور ہو گیا گزشتہ ماہ پھر دوائے گیا اب نہ خارش ہے ٗنہ آبلے ٗنہ چنبل ٗ نہ داد۔ الحمدللہ! پورا جسم ٹھیک ہے۔‘‘

انہوں نے اپنے جسم سے کرتا اٹھا کر دکھایا۔ بفضلہ تعالیٰ پورا جسم صاف تھا۔ کہنے لگے’’ اب میں ہر طرح کی غذا کھانے لگاہوں۔ میں تو ان چیزوں کا ذائقہ ہی بھول گیا تھا۔ اب میں صرف آپ کا شکریہ ادا کرنے آیا ہوں۔‘‘

دسمبر۲۰۰۳ء میں شدید سردی کا موسم تھا۔ میں ہیٹر تاپ رہا تھا کہ چھوٹی چھوٹی سفید ڈاڑھی اور سرخ وسپید چہرے والے ایک بڑے میاں تشریف لائے۔ انہوں نے چھوٹی سی دھوتی باندھ رکھی تھی۔ بدن پر ململ کا ایک کپڑا اوڑھ رکھا تھا۔ اس لباس کی بابت پوچھا تو کہنے لگے سردیاں ہوں یا گرمیاں سالہا سال سے میں کپڑے پہن ہی نہیں سکتا۔ان کے جسم پر نظر ڈالی تو بازو ٗ پیٹ اور ٹانگیں بڑے بڑے چھالوں اور چنبل سے بھرے ہوئے تھے۔ نام پوچھا توکہنے لگے عبدالخالق نام ہے۔ شرق پور کے قریب میرا پھلوں کا باغ ہے لیکن اس بیماری نے سب کچھ بھلا کر رکھ دیا ہے۔ مجھے دولت کی پروانہیں ٗچاہے جتنا روپیہ لگ جائے مجھے شفاء سے غرض ہے۔‘‘

میں نے کہا بابا جی! ’’اللہ نے ہر مرض کی شفاء پیدا کی ہے۔ آپ مستقل مزاجی سے علاج کرائیں اور پرہیز رکھیں۔ اللہ نے چاہا تو چھ ماہ میں ٹھیک ہو جائیں گے۔‘‘

وہ چونکہ لاہورکے قریب ہی رہتے تھے اس لیے ہر ہفتے بلاناغہ آتے رہے۔آہستہ آہستہ ان کے مرض میں افاقہ ہوا اورپھر وہ دن آیا جب وہ شلوار قمیض پہن کر میرے پاس آئے کہنے لگے کئی برس بعد میں نے مناسب کپڑے زیب تن کیے ہیں۔ مجھے اتنی خوشی ہے کہ میں بیان نہیں کر سکتا۔‘‘ پھر وہ ہر پندرہ روز بعد آنے لگے۔ پانچ ماہ بعد اللہ نے انہیں مکمل شفاء عطا کردی۔

مجھے اس مریض کا نام یاد نہیں لیکن اتنا یاد ہے کہ وہ نوجوان تھا۔ غالباً ۱۹۸۶ء میں جولائی کا مہینہ تھا ٗ جب وہ میرے پاس آیا ٗ بری طرح پر یشان تھا کہنے لگا ’’میں کئی برس سے سعودی عرب میں ملازمت کر رہا ہوں۔ ایک سال پہلے میرے جسم پر خارش شروع ہوئی۔ رفتہ رفتہ میرا پورا جسم دانوں سے بھر گیا۔ سر سے لے کر ٹانگوں تک جسم کا گوئی حصہ ایسا نہیں تھا جہاں شدید خارش نہ ہو۔ یہی دانے بگڑ کر پہلے چنبل بنے اور پھر کھجانے سے کھرنڈ بن گئے۔

ریاض میں مقامی ڈاکٹروں کو دکھایا۔ انہوں نے مشورہ دیا کہ اسپتال داخل ہو جاؤ۔ چھ ماہ تک داخل رہا فائدہ نہ ہوا۔ میری فرم نے کہا کہ امریکہ یا پاکستان جا کر علاج کرواؤ۔ تمہیں چھ ماہ کی چھٹی ہے۔ اگر ٹھیک ہو جاؤ تو واپس آجانا ورنہ ملازمت سے جواب ہے۔ امریکہ جانے کی تو ہمت نہیں تھی لہٰذا پاکستان واپس آگیا۔ دو مہینوں سے علاج کروارہا ہوں۔ لاہور اور اس سے باہر کہیں سے رتی بھر فائدہ نہیں ہوا۔ مجھے ایک صاحب نے آپ کے پاس بھیجا ہے۔ آپ اگر علاج کرسکتے ہیں تو ہاتھ ڈالیں ورنہ جواب دے دیں‘‘ یہ کہہ کروہ رونے لگا۔

میں نے کہا’’ بھائی ! رونے کی بات نہیں۔ آپ گڑ گڑا کر اللہ سے دعا کریں میں بھی دعاکرتا ہوں۔ نتیجہ اللہ کے ہاتھ میں ہے۔

پھر پندرہ دن کی دوا دی۔ وہ دوبارہ آیا توجلن میں کچھ کمی تھی۔میں نے کہا’’ ایک پاؤ  دہی میں دوتولہ گندھک ملا کر مالش کریں اور ایک گھنٹہ بعد نہا لیں۔ دوا اسی طرح کھائیں۔‘‘ اس نے ایسے ہی کیا۔ سہ بارہ آیا تو خوش تھا۔ تین ماہ میں اللہ نے اس کو مکمل صحت دے دی۔

میرے پاس آیا تو کہنے لگا’’اللہ کے فضل سے میں بالکل ٹھیک ہوں فرم کی طرف سے ابھی ایک مہینے کی مہلت باقی ہے لیکن چاہتا ہوں ابھی چلا جاؤں۔ کل میری روانگی ہے۔ آپ کو سلام کرنے آیا ہوں۔‘‘

جولائی ۲۰۰۳ء اردو ڈائجسٹ میں جب میرا پہلا مضمون چھپا تو روزنامہ جنگ کے سپلیمنٹ انچارج جناب شریف جاوید نے مجھے کہا’’ میری طرح کے ایک مریض آپ کو شاید یاد ہوں ٗ میں ۱۹۹۶ء میں رونامہ جنگ کے سپلیمنٹ ایگزیکٹو ٗ سکندر صدیقی کو آپ کے پاس لایا تھا۔ انہیں شدید چھپا کی تھی اور سارا جسم دھپڑوں سے بھرا ہواتھا۔ آپ کے علاج سے وہ ٹھیک ہو گئے۔ ‘‘

میں نے کہا’’ یہ واقعہ میرے ذہن میں نہیں لیکن جب کبھی اس موضوع پر لکھا آپ سے رابطہ کر لوں گا۔ یہ تحریر لکھتے ہوئے مجھے سکندر صدیقی یاد آگئے۔ شریف جاوید صاحب کو فون کیا تو کہنے لگے’’سکندر صدیقی تو جنگ چھوڑ گئے لیکن لاہور ہی میں ہیں۔ میں نے بذریعہ فون ان سے رابطہ کرکے عرض مدعا کیا۔

فرمانے لگے’’ حکیم صاحب!۱۹۹۵ء میں میرے جسم پر ہلکی ہلکی خارش شروع ہوئی جو دیکھتے ہی دیکھتے چھپاکی میں تبدیل ہوگئی۔ پورا جسم سرخ سرخ دھیپڑوں سے بھر گیا۔ سارا دن جسم کو کھجانے میں گزرتا تھا اور ساری رات جاگتا رہتا۔ نیند ختم ہوگئی۔ اسی طرح چھ ماہ گزر گئے۔ پیشاب اور خون کے ٹیسٹ کروائے۔ لاہور میں چوٹی کے ماہرین جلد سے رابطہ کیا۔انہوںنے دوائیاں دیں ٗانجکشن لگائے اورجو کچھ ان کے بس میں تھا کیا لیکن فائدہ نہ ہوا۔

اسی دوران شریف جاوید صاحب نے آپ کا تذکرہ کیا مگر میں نے مشورہ درخور اعتنا نہ سمجھا۔ لیکن جب ماہر امراض جلدی نے بھی جواب دے دیا تو میں ان کے ساتھ آپ کے پاس آیا۔ آپ نے کہا کہ تین ماہ دوا کھانا ہو گی۔ میں نے رضا مندی کا اظہار کیا۔آپ وقتاً فوقتاً دوا دیتے رہے۔ تین ماہ ختم ہونے سے پہلے ہی میں تندرست ہو چکا تھا۔‘‘

میں نے اس مضمون میں بے شمار مریضوں میں سے صرف چار کا تذکرہ کیا ہے جو گزشتہ اٹھائیس سال میں میرے پاس آئے۔ جلدی امراض کے علاوہ سوزاک ٗ آتشک ٗ جلد کا سرطان اور اسلام آباد کی پولن الرجی میں بھی یہی ادویہ بہت مفید ثابت ہو ئیں۔

میں ان سب مریضوں کو والد گرامی کے مشہور معروف نسخے ٹھنڈک ٗ میں یہ چار مزید اضافی دوائیں شامل کرکے دیتا ہوں:

خون صفا پاؤڈر ٗ سفوف زرد ٗتو تیار سکپور اور حلزون عروسی۔ آخر الذکر دودوائیں بڑی محنت سے تیارر ہوتی ہیں۔ ان کی تیاری میں کئی مہینے لگتے ہیں۔

خارش چھپا کی یا چنبل پر لگانے کے لیے مرہم سفید کا نسخہ تو کنزا لمجربات جلد سوم میں درج ہے سرسوں کا تیل ملا کر دتیا ہوں۔ کچھ عرصہ سے ان ادویہ کے ساتھ وید جگن ناتھ کی معروف کتاب ایورویدک فارما کو پیا سے تیار کردہ عرق منجشٹھا چوتھائی پیالہ بھی دے رہا ہوں۔ اس سے فوائد میں دو گنا اضافہ ہو گیا۔ یہ عرق ۵۲ ادویہ سے نکالا جاتاہے۔ اور فیل پاسے لے کر جلد کے سرطان تک میں مفید ہے۔ اس عرق کے استعمال کے لیے میرے شاگرد عزیز حکیم عبدالواحد (راوی ریان) نے توجہ دلائی اور الحمد اللہ بہت مفید پایا۔

(حکیم عبد الوحید سلیمانی اردو ڈائجسٹ فروری ۲۰۰۵ء)
$

  












        @حکیم محمد عبداللہ - ایک انسان دوست طبیب‪@‬
$
    اطبا جن نسخوں کو گناہوں کے مانند چھپاتے تھے، وہ انہوں نے عوام الناس کے افادے کے لیے بلا معاوضہ شائع کر دیے۔

سرور عالم حضرت محمدصلی اللہ علیہ وسلم  کا ارشاد گرامی ہے ’’علم دو طرح کا ہے … دین کا علم اور بدن کا علم۔‘‘ اللہ تعالیٰ نے استاذ  الحکما حکیم محمد عبداللہ کو دونوں علوم سے نوازا۔ آپ ۲۷ جولائی ۱۹۰۴ء کو روڑی، ضلع حصار کے ایک معروف علمی گھرانے میں پیدا ہوئے۔ حصار اس وقت بھارتی صوبے ہریانہ کا حصہ ہے۔

’’کئی پشتوں سے آپ کا خاندان مرجع خلائق تھا۔ دادا حضرت مولانا غلام حسنؒ اپنے علاقے کے بڑے علماء میں شمار ہوتے تھے۔ وہ اپنے بھائی، حافظ قادر بخشؒ کے ساتھ ضلع حصار، کرنال، پٹیالہ اور گرد و نواح کے مسلمانوں کو دینی اقدار سے آگاہ کرنے کے لیے تبلیغی دورے کرتے رہتے تھے۔ حافظ قادر بخشؒ پیدائشی نابینا تھے مگر نور بصیرت سے مالا مال، قرآن پاک اس طرح ازبر تھا کہ ایسی نظیر پھر دیکھنے سننے میں نہیں آئی۔

آپ کسی حافظ صاحب سے ایک آیت کا ٹکڑا پڑھ کر پوچھیے کہ اس کے آگے کیا ہے، وہ بلا توقف اگلی آیات سنا دیں گے لیکن حافظ قادر بخش جس روانی سے ما بعد آیات پڑھتے اسی روانی سے ما قبل آیات بھی بیان کر دینے پر قادر تھے۔ قرآن پاک صحیح پڑھنے اور پڑھانے کا اتنا شوق تھا کہ آپ کے سامنے کوئی بھی قرآن پڑھنے میں غلطی نہیں کر سکتا تھا۔

حکیم عبداللہ کے والد گرامی، حضرت مولانا محمد سلیمانؒ ایک مستجاب الدعوات بزرگ تھے۔ انہوں نے حافظ قادر بخش جیسے عاشق قرآن اور صوفی غوث الدین اور حافظ جمال الدین جیسی متبع سنت اور باعمل عالموں کی گود میں پرورش پائی۔ سات سال کے تھے کہ والد کا سایہ سر سے اٹھ گیا۔ پھر حضرت مولانا حکیم علاؤالدین (جو چچا زاد بھائی بھی تھے اور بہت بڑے عالم اور طبیب بھی) کے زیر تربیت آئے۔ قرآن و سنت اور دیگر دینی علوم پوری شرح و بسط سے ان کے پاس پڑھے۔

روڑی اگرچہ ایسی جگہ واقع تھا جہاں میلوں تک کوئی سڑک اور ریلوے لائن نہیں تھی، سفر اونٹوں پر یا پیدل کیا جاتا تھا، تاہم ہندوستان کے کئی ممتاز علما متعدد بار روڑی تشریف لے گئے۔ مولانا سید داؤد غزنویؒ اپنی سیاسی مصروفیات سے وقت نکال کر اس بے برگ و گیاہ علاقے میں صرف مولانا محمد سلیمان کی خدمت میں حاضری کے لیے جایا کرتے اور وہ بھی ان کی تربیت کا خاص خیال رکھتے۔ ایک بار مولانا داؤد غزنویؒ نے مسجد سے نکلتے وقت دائیں بائیں پاؤں کا خیال نہ رکھا، فوری طور پر ان کی توجہ اس طرف مبذول کرائی کہ کسی سنت کو چھوٹا سمجھ کر ترک نہیں کرنا چاہیے، ہر قدم پر سنت کو پیش نظر رکھو۔ پھر پوچھا ’’میری تنقید کا آپ نے برا تو نہیں مانا؟‘‘

مولانا داؤد غزنوی کہنے لگے ’’حضرت! میں تو سینکڑوں میل کا فاصلہ طے کر کے آتا ہی اس لیے ہوں کہ اپنی اصلاح کر سکوں۔ اگر آپ توجہ نہ فرماتے تو مجھے دکھ ہوتا۔ آپ کی توجہ تو میری دنیا اور آخرت کی بہتری کے لیے ہے۔‘‘

حضرت مولانا محمد سلیمانؒ نے اپنی زندگی کا بیشتر حصہ مسجد میں گزارا۔ مسجد سے آپ کو بے پناہ لگاؤ تھا۔ زندگی کے آخری چالیس سال قریباً مسجد ہی میں گزرے۔ چونکہ ترک دنیا شرعاً ممنوع ہے، اس لیے مسجد میں فروخت کے لیے کچھ قاعدے، سپارے اور قرآن مجید رکھ لیے تھے۔ ایک دفعہ ایک شخص خدمت میں حاضر ہوا اور کہنے لگا ’’بیمار ہوں، بڑے علاج کرائے، فائدہ نہیں ہوا۔ اب آپ کے پاس حاضر ہوا ہوں۔‘‘

آپ نے نسخہ لکھ کر دیا اور کہا، اسے پانی میں جوش دے کر پی لینا۔ چند دن  بعد وہ حاضر خدمت ہوا تو بالکل ٹھیک تھا۔ پوچھا، وہ دوا استعمال کر لی؟ کہنے لگا، کون سی دوا؟ میں تو آپ کے تعویذ ہی سے ٹھیک ہو گیا۔ اصل میں اس نے نسخے کو تعویذ سمجھ کر پانی میں جوش دیا اور پی گیا۔ اللہ تعالیٰ نے اسی میں اس کے لیے شفا رکھ دی۔

حکیم محمد عبداللہ ’میری سرگزشت‘ کے عنوان سے اپنی معروف طبی تصنیف ’’کنزالمجربات‘‘ میں لکھتے ہیں ’’والد مکرمؒ کے تین فرزند میری ولادت سے پیشتر داغ جدائی دے گئے تھے، اس لیے والدین کی جملہ توجہات اور محبتوں کا مرکز میری ذات بن گئی۔ ۱۹۱۱ء میں اللہ تعالیٰ نے والد بزرگوار کو اپنی گھر کی زیارت کا موقع عطا فرمایا اور بقول والد گرامیؒ انہوں نے سب سے زیادہ دعائیں میرے ہی حق میں مانگیں۔ خصوصاً اس لیے بھی کہ ان دنوں میری علم و فہم کی حالت بہت پتلی تھی۔ لوگ میری کوتاہ عقلی اور سادگی کی بنا پر مجھے ’اللہ لوک‘ پکارا کرتے تھے۔‘‘

حکیم صاحب نے ابتدائی تعلیم اپنے والد گرامی حضرت مولانا محمد سلیمانؒ ہی سے حاصل کی۔ قرآن مجید، مولانا رحیم بخش کی ابتدائی اسلامی کتب، کریما فارسی، نام حق، گلستاں، بوستاں وغیرہ آٹھ سال کی عمر میں ختم کر لیں۔ ۲۷ جون ۱۹۱۳ء بروز جمعہ انہیں مدرسہ خیر العلوم سرسہ میں داخل کرایا گیا جس کے مہتمم مولانا ابوالخیر دین احمد سرسوی تھے۔ اس زمانے میں دینی مدارس کے طالب علم گھروں سے کھانا مانگ کر لاتے اور اکٹھے بیٹھ کر کھاتے تھے لیکن حکیم صاحب کا انتظام ان کے استاد صاحب نے اپنے گھر کیا۔

جیب خرچ کے لیے انہیں دو، اڑھائی روپے ماہوار ملا کرتے جو ان کی ضرورت کے لیے کافی تھے۔ مدرسہ خیر العلوم میں درس نظامی کے ساتھ ساتھ طب کی تعلیم کا بھی باقاعدہ انتظام تھا۔ آپ نے علم الادیان اور علم الابدان کی تعلیم دوسرے طلبہ کی نسبت بہت جلد مکمل کر لی۔ ۱۹۲۳ء میں ۱۹ سال کی عمر میں درس نظامی اور حکمت کے امتحان پاس کر لیے۔

حکیم صاحب ایک دینی مدرسہ شروع کر کے اپنے علاقے سے جہالت ختم کرنا چاہتے تھے۔ اس مقصد کے لیے انہوں نے بعض افراد کو بطور مدرس منتخب بھی کر لیا لیکن قدرت کو کچھ اور ہی منظور تھا۔ ان کا خیال تھا کہ مدرسے کا سارا کام صرف اللہ کی رضا جوئی کے لیے ہو، اس میں سے ایک پیسہ بھی بطور تنخواہ اپنی ذات پر خرچ نہ کیا جائے، مگر مدرسہ قائم کرنے کے لیے رقم کی ضرورت تھی۔ اس کے حصول کا ذریعہ یہی سمجھ میں آیا کہ باقاعدہ مطب شروع ہو اور آمدنی میں سے کچھ اپنی ذات پر خرچ کر دیا جائے اور کچھ مدرسے کے اخراجات کے لیے۔

جب مریض آنے شروع ہوئے تو ان میں اکثریت نادار اور غریب لوگوں کی تھی جو فی الواقع نان جویں کو بھی ترستے تھے، اس لیے ان سے پیسے لینے کو دل نہیں چاہتا تھا۔ روزانہ آنے والے مریضوں میں اگر ایک آدھ کو خوش حال پاتے تو پیسے لے لیتے ورنہ سب کو مفت دوا دیتے۔

مریضوں کی تعداد بڑھنے لگی۔ جب کئی لا علاج اور پیچیدہ امراض کے مریض آئے تو ان کی تشخیص اور علاج کے لیے طبی موضوعات پر شائع ہونے والی کتب اور رسائل منگوائے۔ اس بات کی کوشش کی کہ کم سے کم رقم میں زیادہ سے زیادہ مریضوں کے علاج والے نسخہ جات تلاش کیے جائیں۔ اس مقصد کے لیے نسخوں کی چھان پھٹک اور تجربات کرتے رہے۔ ۱۹۲۳ء میں حکیم علم الدین بھاگو والیہ کی کتاب ’’اسرار صدری‘‘ میں قصبہ مڑل ضلع ملتان کے ایک طبیب، حکیم محمد ابراہیم بیگ کے لکھے ہوئے پھٹکڑی کے فوائد نظر سے گزرے۔ انہیں آزمایا اور مفید پایا۔ پھر پھٹکڑی ہی کے ذریعے علاج کرنے لگ گئے حتیٰ کہ تجربے سے اس مفرد دوا کی صدہا بیماریوں میں افادیت ثابت ہو گئی۔

انہی دنوں والد گرامی کو خیال آیا کہ یہ نسخہ جات تو صرف ان کی ذات تک محدود ہیں، دور دراز کے لوگ نسخوں سے فائدہ نہیں اٹھا سکتے۔ اس علاقے میں جہاں نہ گاڑی ہے نہ سڑک، مریضوں کا پہنچنا محالات میں سے ہے۔ اس لیے کیوں نہ اپنے تجربات کتابی شکل میں یکجا کر دوں تاکہ لوگ خود اپنا علاج کر سکیں۔ ساتھ ہی یہ بھی سوچا کہ عام آدمی طبی اصطلاحات سے تو واقف نہیں ہوتے اس لیے عام روش سے ہٹ کر انتہائی آسان زبان میں لکھوں جس سے گھریلو خواتین اور کم پڑھے لکھے لوگ بھی فائدہ اٹھا سکیں۔

یوں ایک کتاب لکھ ڈالی پھر ملک کے بے شمار ناشروں کو خطوط لکھے کہ اسے بغیر رائلٹی کے شائع کر دیں، مگر کسی ناشر نے ایک غیر معروف طبیب اور غیر معروف مصنف کی پہلی کوشش کو مفت شائع کرنے کی ہامی بھی نہیں بھری۔ گاؤں میں رہنے کی وجہ سے انہیں طباعت کا تجربہ نہیں تھا اور کتاب چھپوانے کے لیے اچھی خاصی رقم درکار تھی یعنی ڈیڑھ صد روپے۔

حکیم صاحب کے پاس بوجہ درویشی کبھی بیس روپے بھی جمع نہیں ہوئے تھے۔ آخر ان کے ایک تایا زاد بھائی نے بطور قرض ڈیڑھ صد روپے دیے جن سے کتاب ’’خواص پھٹکڑی‘‘ طبع ہوئی۔ اسے مختلف رسالوں اور طبیبوں کو برائے تبصرہ ارسال کیا گیا۔ اللہ کے فضل سے وہ بے حد مقبول ہوئی۔ صرف اطبا ہی نے نہیں بے شمار ہندو مسلمان اور سکھ ڈاکٹروں نے بھی اسے پسند کیا اور یہاں تک لکھا کہ اس کے کئی نسخہ جات وہ اپنے مریضوں پر آزما رہے ہیں اور وہ ایلوپیتھی ادویہ سے بڑھ کر موثر ثابت ہوئے ہیں۔

فاتح قادیانیت، مولانا ابوالوفاء ثناء اللہ صاحب امرتسریؒ نے تو یہاں تک لکھا کہ ہر گھر میں اس کا ایک نسخہ موجود رہنا ضروری ہے۔ ’’خواص پھٹکڑی‘‘ کی پہلی اشاعت چند ماہ میں نکل گئی۔ اس کے بعد خواص ریٹھہ، خواص نمک، خواص نیم، خواص کیکر وغیرہ کے نام سے کتب لکھیں جو بہت پسند کی گئیں۔ ان کتابوں نے طب میں ایک نئے باب کا اضافہ کیا۔

حکیم صاحب نے جب اپنی پہلی مقبول عام طبی تصنیف شائع کی تو ان کی عمر صرف انیس سال تھی۔ آپ نے اپنی سب سے زیادہ مقبول ہونے والی کتاب ’’کنزالمجربات، ۲۵ سال کی عمر میں لکھی۔ اس کے اب تک ۷۱ ایڈیشن نکل چکے ہیں۔ اردو کے علاوہ ہندی، مرہٹی، گجراتی اور انگریزی میں بھی اس کے تراجم بھارت میں شائع ہوئے۔

۱۹۳۴ء میں آل انڈیا یونانی اینڈ آیورویدک طبی کانفرنس کا اجلاس لاہور میں منعقد ہوا۔ یہ ہندوستان کے طبیبوں کی واحد تنظیم ہے جسے حکیم حافظ اجمل خان مرحوم نے قائم کیا۔ اس اجلاس کی صدارت سر فیروز خان نون، میاں عبدالحئی، سرگوکل چند نارنگ وغیرہ نے باری باری کی تھی اس میں طبیبوں کی کمیٹی نے متفقہ طور پر فیصلہ کیا کہ حکیم محمد عبداللہ کو ان کتب کی نگارش پر طلائی تمغہ اور درجہ اول کی سند دی جائے۔ آپ پہلے طبی مصنف ہیں جو اس منفرد و یگانہ اعزاز کے مستحق قرار پائے۔

۱۹۲۶ء تک آپ نے طب کے موضوع پر چھوٹی بڑی ۱۱۵ کتب لکھی جن میں سے ۶۳ تو زیور طبع سے آراستہ ہو چکی ہیں لیکن ۵۲ کتب کے مسودے تقسیم ملک کے موقع پر ضائع ہو گئے۔ ان میں ہندوستان کی سبزیاں، ترکاریاں، خواص فولاد، خواص سونا، کنزالمرکبات حصہ دوم وغیرہ ۳۰۰ سے ۵۰۰ صفحات تک ضخیم تھیں۔ تقسیم پاکستان کے بعد آپ نے اپنی اکثر تصانیف پر نظر ثانی کی۔  ان میں جدید معلومات کی روشنی میں اضافے کیے اور چند نئی کتب بھی لکھیں۔

ایک زمانے میں جب اشیاء کے نرخ آسمان سے باتیں کرنے لگے تو اس صورت حال پر خاصے پریشان ہوئے۔ فرمانے لگے ’’میں نے سستی اور عام ملنے والی اشیا سے بطور علاج کتب لکھی تھیں، لیکن وہی پیاز، لہسن اور گاجر مولی اب غریبوں کو میسر نہیں۔ یہ سوچ کر ان تمام چیزوں پر تجربات شروع کیے جو بالکل مفت ملتی تھیں یا بیکار سمجھ کر لوگ انہیں باہر پھینک دیتے تھے مثلاً کیلے کے چھلکے، گنڈیریوں کے چھلکے، کاغذ کے ٹکڑے، ردی کارڈ، آم اور کھجور کی گٹھلی، سوکھا چمڑہ وغیرہ۔ یوں ان سب اشیاء کے فوائد پر مشتمل ایک کتاب ’’مفت علاج‘‘ مرتب ہوئی تاکہ عوام علاج کے سلسلے میں پریشانیوں سے بچ سکیں۔ اللہ کے فضل سے اس کتاب کو بھی بے حد مقبولیت حاصل ہوئی۔

اکثر اطبا نسخوں کو گناہوں کی طرح چھپاتے اور مرتے مر جاتے ہیں، لیکن کسی کو ایک معمولی نسخے کی بھی ہوا نہیں لگنے دیتے حتیٰ کہ اپنی اولاد کو بھی نہیں بتاتے۔ بعض نے تو یہاں تک کہاوتیں گھڑ رکھی ہیں کہ جو نسخہ عام ہو جائے، اس کا اثر زائل ہو جاتا ہے۔ حکیم محمد عبداللہؒ نے اس روایت کو نہ صرف خود توڑا بلکہ اطبا سے ایسے ایسے نسخے حصل کر کے ظاہر کیے جو وہ کسی صورت بتانے پر آمادہ نہیں تھے۔ بعض نسخے تو باقاعدہ معاوضہ دے کر حاصل کیے اور اپنی کتب میں طبع کرائے۔

آپ کا قول تھا کہ جو معالج نسخے کو اپنا روزی رساں سمجھے وہ اسے چھپاتا ہے۔ لیکن جو اللہ تعالیٰ کو روزی رساں سمجھتا ہے، وہ اسے عام کر دیتا ہے۔ اسی قول پر عمل کے سبب آپ کی تالیفات کو طبی اور غیر طبی دنیا میں بے مثال مقبولیت حاصل ہوئی۔

حکیم محمد عبداللہؒ نے تعلیم سے فارغ ہونے کے فوراً بعد ۱۹۲۳ء میں دواخانہ سلیمانی مطب اور تصنیف و تالیف کا سلسلہ شروع کر دیا۔ اپنے تمام اہم نسخہ جات جو مطب میں استعمال ہوتے یا دواخانے میں تیار ہو کر وسیع پیمانے پر پورے ملک میں جاتے تھے، اپنی کتاب ’’کنزالمجربات حصہ اول‘‘ میں لکھ ڈالے۔ بعد میں زیر تجربہ آنے والے نسخہ جات کتاب کے حصہ دوم اور قیام پاکستان کے بعد نئے تجربات کو حصہ سوم میں درج کیا۔ ایک نئی کتاب ’’پھولوں سے علاج‘‘ لکھی۔ آپ کی کئی تصانیف مکمل یا غیر مکمل حالت میں ابھی تک غیر مطبوعہ ہیں۔ ان شاء اللہ جلد انہیں کتابی شکل میں سامنے لانے کا ارادہ ہے۔

بحیثیت طبیب آپ کا مطب روز اول ہی سے مرجع خلائق رہا، آپ کو مریضوں کے انتظار میں کبھی گھڑیاں نہیں گننی پڑیں۔ نصف صدی سے زائد تک مطب کیا، لاکھوں مریض زیر علاج آئے اور شفایاب ہوئے۔ کبھی مریض کو گاہک نہیں سمجھا بلکہ اللہ کا  فرستادہ مہمان تصور کیا۔ قیام پاکستان تک تو مطب کاکام تقریباً فی سبیل اللہ ہی کیا۔ تشکیل ملک کے بعد جب خالی ہاتھ لٹ لٹا کر پاکستان پہنچے تو مریضوں سے برائے نام اجرت وصول کرنے لگے۔ روزانہ ملک کے کونے کونے سے لوگ بغرض علاج آتے تھے۔

آپ کا معمول تھا کہ قریباً ایک تہائی مریضوں کو مفت، ایک تہائی کو بلا منافع اور ایک تہائی کو بہت کم نفع پر دوا دیتے۔ زیادہ غریب اور مستحق لوگوں کو عموماً دوا کے ساتھ ساتھ آنے جانے کا کرایہ بھی اپنی طرف سے ادا کرتے۔ مہمان خانے میں مریضوں کی مفت رہائش اور طعام کا بھی انتظام تھا۔ امیر و غریب، ہر طرح کے مریضوں کی مہمانی کے انتظامات کی خود نگرانی کرتے تاکہ کسی کو تکلیف نہ پہنچے۔

حکیم عبداللہ اپنی مقبول عام تصنیف، کنزالمجربات جلد سوم میں مطب کی کامیابی کا تذکرہ کرتے ہوئے لکھتے ہیں ’’اکثر لوگ مجھے کامیاب طبیب اور میرے مطب کو کامیاب تصور کرتے ہیں۔ اس میں شبہ نہیں کہ اللہ کی عنایت سے نہ صرف پاکستان بلکہ بیرونی ممالک سے بھی لوگ بغرض علاج آتے اور بفضل خدا شفایاب بھی ہو جاتے ہیں، لیکن میں سمجھتا ہوں اس میں میری طبابت، انوکھی تشخیص یا نادر تجویز کا چنداں دخل نہیں بلکہ کچھ اور عوامل بھی ہیں جنہیں اللہ تعالیٰ نے میری شہرت کا باعث بنا دیا۔

’’میں چاہتا ہوں اس کتاب میں اپنے تمام تجربات کے علاوہ وہ تمام اصول اور عملیات بھی لوگوں کی خدمت میں پیش کر دو تاکہ ان میں سے اگر کوئی آپ کے دل کو لگے، تو اسے اختیار فرما لیں۔ اس طرح چراغ سے چراغ روشن ہو سکتا ہے اور یہی روشنی میری قبر کی تاریکی میں کام آئے گی۔

(۱) میں شافی حقیقی اللہ تعالیٰ کی ذات ہی کو تصور کرتا اور دوا کو بطور ایک وسیلہ پیش کرتا ہوں حتیٰ کہ کسی اکسیر سے اکسیر دوا کو بھی موثر حقیقی نہیں سمجھتا۔

(۲) آئے ہوئے مہمان کو اللہ تعالیٰ کا فرستادہ تصور کرتا اور اس سے خدائی مہمان کے طور پر معاملہ کرتا ہوں، اس لیے حتی الوسع اسے خوش کر کے لوٹانے کی کوشش کرتا ہوں۔ اس حسن سلوک کا میں نے بہت اثر دیکھا ہے۔ نیز کسی الجھی ہوئی بیماری میں مبتلا مریض کو دیکھ کر دل ہی دل میں دعا کرنے لگتا ہوں کہ یا اللہ، اس بیمار کو میں نے خود تو بلایا نہیں، اس کو میری طرف رجوع کرانے والی ہستی تو تیری ذات ہے۔ لہٰذا اس کو شفا دینا اور مجھے ناکامی کی ذلت سے بچانا تیرا ہی کام ہے۔

(۳) بہت سے نام ایسے ہیں جن سے میں خصوصی مراعات برتتا ہوں، مثلاً جملہ انبیاء علیہم السلام، اکابر صحابہ کرام، امہات المومنین اور سرکار رسالت مآب صلی اللہ علیہ وسلم کے پاک بیٹوں بیٹیوں کے اسمائے مبارکہ، میں ان سب ناموں کی عزت کرتا ہوں۔ علاوہ ازیں میرے مرحوم رشتے دار، والد والدہ بھائی، بیٹے، بیٹیاں، اساتذہ ایسے ان گنت نام ہیں جن سے میں خصوصی رعایت کرتا ہوں اور یہ رعایت کرتے وقت امیری غریبی کو بھی نہیں دیکھتا۔ بعض اوقات اس میں بڑے بڑے رؤسا  اور نواب بھی آ جاتے ہیں اور وہ اس رعایت پر معترض بھی ہوتے ہیں۔

میں سمجھتا ہوں کہ اگرچہ میرا یہ فعل ذاتی اور جذباتی قسم کا ہے مگر اس کے عمدہ نتائج دنیا میں دیکھے ہیں اور آخرت میں صدہا گنا منافع کی آس لگائے بیٹھا ہوں۔ جب کبھی آمنہ، خدیجہ، حلیمہ، عائشہ اور فاطمہ نامی کوئی مائی میرے زیر علاج آئے، تو بسا اوقات میری آنکھیں اشک بار ہو جاتی ہیں اور میں خود کو ان کے احسانات کے بار تلے دبا ہوا محسوس کرتا ہوں۔

(۴) غریبوں، ناداروں، پھٹے پرانے کپڑے والوں اور خاص طور پر عمر رسیدہ لوگوں سے ترجیحی سلوک کرنا اپنا فرض سمجھتا ہوں۔

(۵) میں مسند طب کو مسند تبلیغ بھی تصور کرتا ہوں اور حتی الوسع مریضوں کو اچھے انداز میں ہلکے پھلکے جملوں کے ذریعے اصلاح عقائد، تعلق مع اللہ قائم کرنے اور نماز پڑھنے کی تاکید کرتا رہتا ہوں۔

(۶) بعض حکما کو دیکھا گیا ہے کہ وہ معمولی امراض مثلاً نزلہ، زکام، سر درد، پیٹ درد وغیرہ کو چنداں اہمیت نہیں دیتے بلکہ مشکل اور پیچیدہ امراض کے علاج کے لیے کوشاں رہتے ہیں۔ یہ بات سمجھ لینی چاہیے کہ عام امراض میں مبتلا لوگوں کی تعداد نوے فیصد ہوتی ہے۔ اگر آپ ان معمولی امراض کے لیے کارآمد ادویہ بنا کر رکھیں، تو آپ کی شہرت کو چار چاند لگ جائیں گے لیکن اگر آپ نے عام امراض کی طرف توجہ نہ دی، تو خواہ آپ کتنے ہی طبیب حاذق کیوں نہ ہوں، آپ کا مطب کامیاب نہیں ہو سکے گا۔ معمولی بیماریوں میں مبتلا مریض تندرست نہ ہونے کی صورت میں آپ کی حذاقت کا مذاق اڑائیں گے۔ میرے نزدیک طبیب کی زندگی کے لیے یہ سات اصول بے حد ضروری ہیں۔‘‘



بعض اطبا کا یہ طریقہ رہا ہے کہ وہ غریبوں سے تو مناسب رقم لیتے ہیں لیکن طبقہ امراء سے اتنی زیادہ وصول کر لیتے ہیں کہ ساری کسر پوری ہو جائے۔ حکیم صاحب اس بات کو بھی صحیح نہیں سمجھتے تھے۔ وہ مریضوں سے دوا کی لاگت انتہائی کم منافع کے ساتھ لینا پسند کرتے اور اپنی حذاقت کے پیسے وصول نہ کرتے۔ ایک دفعہ ملتان کا ایک بڑا زمیندار دوا لینے حاضر ہوا۔ تشخیص کی اور دوا لکھ دی جس کی قیمت آٹھ روپے بنی۔ وہ دوا لے کر چلا گیا۔ چند ماہ بعد دوبارہ حاضر ہوا اور آ کے کہنے لگا ’’حکیم صاحب! آپ کی دوا سے تو بالکل فائدہ نہیں ہوا۔ کوئی قیمتی دوا دیں۔‘‘

اس موقع پر زمیندار کے ڈرائیور نے تنہائی میں جا کر حکیم صاحب کو بتایا کہ صاحب نے آپ کی دوا استعمال نہیں کی تھی بلکہ یہاں سے گئے تو راستے میں ایک نہر میں یہ کہہ کر دوا پھینک دی کہ اتنی سستی دوا سے کیا فائدہ ہو گا۔ اس لیے آپ ان سے ان کی حیثیت کے مطابق پیسے لیں کہ اب ہر طرف سے مایوس ہو کر دوبارہ آپ کے پاس آئے ہیں۔

اس دفعہ حکیم صاحب نے ان سے دو سو روپے وصول کیے۔ چند روز بعد وہ زمیندار آیا تو بڑا خوش تھا۔ کہنے لگا ’’حکیم صاحب! پچھلی دوا نے بالکل فائدہ نہیں کیا تھا، یہ دوا تو بہت مفید ثابت ہوئی۔ میرا مرض تقریباً ختم ہو گیا۔‘‘

آپ نے کہا ’’بھائی! دوائی تو پچھلی دفعہ بھی یہی تھی۔ اگر آپ استعمال کرتے، تو اللہ کے فضل سے پہلے ہی صحت یاب ہو جاتے۔ یہ اپنے ایک سو بانوے روپے وصول کر لیجیے۔ یہ صرف آپ کو علاج پر آمادہ کرنے کے لیے میں نے بطور امانت رکھ لیے تھے، ان پر میرا کوئی حق نہیں۔‘‘

وہ زمیندار اپنی اس حماقت پر شرمندہ بھی ہوا اور حکیم صاحب کے کردار سے متاثر بھی۔ اس نے بھی وہ رقم وصول نہیں کی بلکہ کسی رفاہی کام کے لیے بطور خیرات دے دی۔

حکیم محمد عبداللہ نے مجدد طب، حکیم عبدالوہاب انصاری عرف نابینا صاحب سے بھی بہت کچھ حاصل کیا تھا۔ نباضی کے فن میں نابینا صاحب کی شہرت ملک گیر تھی۔ اس کے سارے اسرار و رموز اور وہ اہم نسخہ جات جو ان کے مطب کی کامیابی کے ضامن تھے، وہ انہوں نے حکیم صاحب کو بتلا دیے تھے۔ وہ فرمایا کرتے تھے ’’تم میرے شاگرد ہی نہیں میرے دوست بھی ہو۔‘‘ حکیم صاحب بالعموم نبض پر ہاتھ رکھ کر وہ بہت سی باتیں بتا دیتے تھے جو کئی ڈاکٹر بے شمار طبی امتحان کروا کر کے بھی سمجھ نہ پاتے۔

حکیم محمد عبداللہ شہرت کی طلب سے بہت دور تھے نہ اس کی چاہت تھی نہ ضرورت۔ کبھی دواخانے یا مطب کا اشتہار نہیں دیا، لیکن لوگ ان کی طرف کھنچے چلے آتے۔ ایک بار بتانے لگے ’’ایک معروف حکیم صاحب میرے دوست تھے۔ جن دنوں میں نے سلسلہ خواص کا آغاز کیا انہوں نے بھی کتاب لکھی۔ میں نے کنزالمجربات چھاپی تو اسی انداز کی کتاب انھوں نے بھی چھپوا لی، لیکن وہ زیادہ کامیاب نہ ہوئی۔ انہوں نے تصنیف و تالیف چھوڑ کر ایک ہندو ریاست میں طبیہ کالج قائم کر لیا اور بعض بڑے لوگوں سے مل ملا کر کچھ جاگیر، آنریری مجسٹریٹ کا عہدہ اور شفاء الملک کا خطاب بھی لے لیا۔

’’باقی چیزوں کی تو مجھے چاہت نہ ہوئی مگر یہ خواہش ابھری کہ شفاء الملک کا خطاب تو مجھے ملنا چاہیے تھا تاہم کسی سے اس بات کا تذکرہ نہ کیا۔ چند روز بعد وائسرائے ہند اور شفاء الملک کی تصاویر اس انداز میں اخبارات میں شائع ہوئیں کہ وائسرائے بہادر بڑی شان بے نیازی سے کھڑے ہیں اور شفاء الملک صاحب نیاز مندی سے جھک کر مصافحہ کر رہے ہیں۔ بس اس تصویر نے مجھے چونکا دیا۔ میں خواب غفلت سے بیدار ہوا اور سوچا کہ جو خطاب اس قسم کی ذہنیت پیدا کر دے کہ مسلمان ہو کر خنزیر کھانے والوں اور تین خداؤں کو ماننے والوں کے سامنے جھکنا پڑے، اسے دور سے سلام۔

’’میں نے پھر اپنے خیال پر اللہ تعالیٰ سے گڑگڑا کر معافی مانگی کہ انگریز سے خطاب لینے کا دل میں خیال ہی کیوں آیا۔ میری اس خواہش کا کسی کو علم نہیں تھا، خود ہی ایک کمزوری کے باعث ادھر مائل ہوا اور دستگیر حقیقی نے اس سے بچا بھی لیا۔

’’چند دن گزرے تھے ہمارے ایک عزیز حاجی شہاب الدین تشریف لائے اور کہنے لگے ’’مبارک ہو! میں ایک بہت بری خوشخبری لے کر آیا ہوں۔ میں نے عالم خواب میں دیکھا کہ مدینہ طیبہ میں مسجد نبویؐ میں آقائے نامدار سرور کائنات فخر دو جہاں حضور اکرم صلی اللہ علیہ والہ وسلم تشریف فرما ہیں اور اپنے کسی خادم سے فرما رہے ہیں کہ شفاء الملک حکیم محمد عبداللہ روڑی والوں کو بلاؤ۔‘‘

حکیم صاحب کہتے ہیں ’’یہ پیغام سن کر میری آنکھوں سے آنسوؤں کی جھڑی لگ گئی کہ مجھ سیاہ کار کو میرے آقاؐ نے بلایا ہے۔ ساتھ ہی یہ خیال آیا کہ اللہ تعالیٰ نے میری توبہ قبول فرما لی ہے۔ اس کے بعد اللہ نے میرے ہاتھ میں برکت اور شفا رکھ دی۔‘‘

حکیم محمد عبداللہ کو کتابوں سے بے پناہ عشق تھا۔ مطالعہ گھٹی میں پڑا ہوا تھا۔ بے پناہ مصروفیات کے باوجود مطالعہ میں کمی نہیں ہوئی۔ قرآن، حدیث، تاریخ، جغرافیہ، سائنس، طب و حکمت، سفرنامے، نعتیہ اشعار، شخصیات اور آپ بیتیوں سے خاص دلچسپی تھی۔ ہجرت کے موقع پر دس ہزار کتابوں پر مشتمل ایک کتب خانہ چھوڑ کر آنا پڑا۔ جو شخص ایک کتاب کی جدائی پر پریشان ہو جاتا ہو، اس کے لیے اتنی بڑی لائبریری چھوڑنا کتنا بڑا صدمہ ہو گا۔

غیر مطبوعہ خود نوشت ’’مراحل حیات‘‘ میں ایک جگہ لکھتے ہیں ’’مجھے کھانے پینے، آرام دہ سجے ہوئے مکان میں رہنے کا چنداں شوق نہیں البتہ جوع الکتب کا مریض ہوں۔ جس قسم کی کتب کا میں دلدادہ ہوں ممکن نہیں وہ چھپ کر آئیں اور میں نہ خریدوں۔ اس ضمن میں خواہ دیگر ضروریات کیوں نہ روکنی پڑیں، کتاب ضرور خریدتا ہوں۔ کتابوں کی خریدار پر جس قدر خرچ کرتا ہوں مجھے اس کا ذرہ بھر احساس نہیں۔ البتہ اگر اپنی ذات کے لیے ایک روپے کا پھل یا مٹھائی خرید لوں تو دل پر بار رہتا اور خیال آتا ہے کہ کیوں نہ کسی کتاب پر خرچ کر لیا۔ کپڑے پر خرچ کرنا تو اور بھی مشکل ہے۔ سابقہ وطن میں دس ہزار کتابیں لٹا کر آیا ہوں اب پھر چھ سات ہزار کتابیں اکٹھی کر لی ہیں۔

راست گوئی کی بہت تلقین کرتے تھے۔ ایک دن فرمانے لگے ’’جہاں تک یاد پڑتا ہے میں نے زندگی بھر کبھی جھوٹ نہیں بولا۔‘‘ انہیں صرف سچ بولنے کی بدولت بے پناہ مالی نقصان اٹھانا پڑا، لیکن خود جھوٹ بولنا تو درکنار، آپ کے لیے اگر کوئی دوسرا بھی جھوٹ بولنا چاہتا تو اسے منع کر دیتے۔ مہاجرین کی الاٹمنٹ کے موقع پر بڑے بڑے علما اور جبے قبے والے جعلی کلیم بھر کر لاکھوں کروڑوں کی جائیداد کے مالک بن بیٹھے۔ آپ چاہتے تو بہت کچھ کر سکتے تھے، کیونکہ الاٹمنٹ کرنے والا افسر آپ کا عقیدت مند تھا۔ لیکن رف سچ بولنے کے باعث آپ اپنا جائز حصہ بھی وصول نہ کر سکے۔

آپ کے والد محترم نے انتہائی سستے زمانے میں نو ہزار روپے میں ایک مکان بنوایا تھا، جس کی مالیت کلیم جمع کراتے وقت پچیس ہزار سے کم نہ ہو گی۔ سب نے بہت کوشش کی کہ اگر آپ زیادہ نہیں، تو موجودہ لاگت کا کلیم ہی داخل کر دیں، لیکن نہیں مانے۔ انہیں بتایا گیا کہ دس ہزار روپے سے کم مالیت کا دیہی کلیم تو منظور ہی نہیں ہو گا۔ فرمانے لگے ’’ہو یا نہ ہو، مگر میں غلط بیانی سے کام نہیں لے سکتا۔‘‘ نتیجتاً کلیم رد ہو گیا۔

اسی طرح دارالاسلام سرسہ کے بارے میں کلیم کا معاملہ در پیش تھا۔ اگر وہ جگہ حدود کمیٹی میں دکھائی جاتی، تو وہاں کے کارخانے، دواخانے اور سامان وغیرہ کی قیمت بھی کلیم میں موصول ہو جاتی۔ لیکن آپ نے یہی لکھ دیا کہ وہ اس وقت حدود کمیٹی سے باہر تھی، ہمارے پاکستان آنے کے فوراً بعد حدود کمیٹی میں شامل ہو گئی۔ الاٹمنٹ افسر نے خود کہا، ایک صاحب نے اس علاقے کو حدود کمیٹی میں دکھا کر کلیم منظور کرا لیا ہے، آپ بھی کرا سکتے ہیں۔ کہنے لگے ’’میرا ضمیر نہیں مانتا کہ ایک عارضی دولت کی خاطر ہمیشہ کی زندگی خراب کر ڈالوں۔‘‘

۱۹۷۰ء میں اسلامی جمعیت طلبہ کے بے شمار کارکنوں کے ساتھ مجھے بھی گرفتار کر لیا گیا۔ الزام تھا کہ ہم نے وائس چانسلر کی رہائش گاہ پر توڑ پھوڑ کی ہے۔ فوجی عدالت کے سامنے برائے پیشی ہم پیپلز ہاؤس میں پولیس کے پہرے میں ہتھکڑیاں پہنے بیٹھے تھے۔ باہر بے شمار لوگ ہمیں ملنے کے لیے کھڑے تھے لیکن اندر آنے کی اجازت کسی کو مشکل ہی سے مل رہی تھی۔ جب میری گرفتاری کا علم ہوا، تو فوراً جہانیاں سے لاہور پہنچے اور بصد مشکل ہم سے ملنے کی اجازت حاصل کی۔ مجھے ہتھکڑیوں میں دیکھ کر پریشان ہوئے پھر فوراً کہنے لگے ’’بیٹا! خواہ کتنی ہی سخت سزا کیوں نہ ملے تم جھوٹ نہ بولنا۔‘‘

پہرے پر موجود سپاہی حیرت سے دیکھنے لگے کہ ایک بوڑھا باپ اپنے بیٹے کو اس وقت بھی جھوٹ بول کر جان بخشی کرنے کے بجائے سچ بولنے کی تلقین کر رہا ہے۔ اگلے روز جب پھر ملنے آئے تو سپاہی آگے بڑھے اور کہنے لگے ’’آپ کے ملنے پر کوئی پابندی نہیں، کیونکہ جو کچھ آپ کل فرما گئے تھے، اس سے ہم بے حد متاثر ہیں۔‘‘

سخاوت بھی گھٹی میں پڑی تھی۔ اللہ کے راستے میں خیرات کے لیے بہانے کی تلاش میں رہتے۔ کوئی خوشی پہنچی تو خیرات، کوئی نقصان ہوا تو خیرات، کوئی بچہ بیمار ہوا تو خیرات اور اگر صحت مند ہوا تو خیرات۔ غرض زندگی کے ہر پہلو میں خیرات کے لیے کوئی نہ کوئی صورت پیدا کر لیتے۔ بعض اوقات اندازہ ہو جاتا کہ سائل غیر مستحق ہے یا جھوٹے بہانے تراش رہا ہے، اس کے باوجود کچھ نہ کچھ ضرور دے دیتے۔

کئی بار ہم نے کہا بھی کہ ابا جان! وہ شخص جھوٹ بول رہا تھا۔ فرماتے ’’اگر اس نے جھوٹ بولا یا دھوکا دے رہا ہے تو اس کا گناہ اس کے ذمے، لیکن اگر مجھ سے قیامت کے روز یہ سوال ہوا کہ اس نے اللہ کے نام پر مانگا اور عبداللہ نے خالی ہاتھ لوٹا دیا تو میں کیا جواب دوں گا؟‘‘

ایک دن باتوں باتوں میں فرمانے لگے ’’پوری زندگی میں، میں نے کسی سائل کو خالی ہاتھ نہیں لوٹایا۔‘‘ اگر اپنی جیب خالی ہوتی، تو کسی عزیز سے پیسے لے کر سائل کو دے دیتے۔

۱۹۳۹ء یا ۱۹۴۰ء کا واقعہ ہے، مسجد چینیانوالی لاہور میں بیٹھے ہوئے تھے کہ کسی نے آ کر کہا ’’مولانا سید محمد شریف عرصے سے صاحب فراش ہیں، کچھ عطا فرمائیے۔‘‘

اس وقت آپ کے پاس سو روپے تھے۔ خیال آیا بیس روپے دے دوں، باقی سفر خرچ کے لیے کافی ہوں گے، مگر دل ہی دل میں دوبارہ غور کر کے دس روپے پیش کر دیے۔ اسی روز گاڑی میں بیٹھ کر امرتسر روانہ ہوئے۔ راستے میں معلوم ہوا کہ جیب کٹ گئی ہے۔ دل کو بہت الجھن ہوئی اور اس بات کا احساس بھی کہ دس روپے بچانے سے یہ شامت آئی۔ اگر نیت کے مطابق بیس روپے ہی دے دیتا تو اول تو چوری نہ ہوتی اور اگر ہوتی تو نوے کی بجائے اسی روپے کی ہوتی۔

انہوں نے پھر اپنے رفقائے سفر مولانا عبداللطیف اور حکیم حافظ ثناء اللہ سے کہا ’’میرے گھر میں سات روپے موجود ہیں، تم گواہ رہنا کہ میں وہ تمام رقم اور تین سو روپے مزید راہ خدا میں وقف کرتا ہوں۔ کسی چور اور جیب کترے کی مجال نہیں کہ ان میں سے ایک پیسہ بھی ضائع کر سکے۔‘‘ اس طرح کی سینکڑوں مثالیں موجود ہیں کہ کسی رفاہی کام کے لیے جتنا چندہ مسجد کے تمام نمازی دیتے، اتنی رقم تنہا عطا فرماتے حالانکہ ان میں بڑے بڑے روسا بھی موجود ہوتے تھے۔

آپ کے پہلے اور دوسرے حج میں چھتیس سال کا طویل عرصہ حائل ہے۔ وجہ یہ تھی کہ حج کے درخواست فارم میں یہ سوال درج تھا کہ پہلے حج کیا ہوا ہے یا نہیں؟ اس زمانے میں حاجیوں کو دوسری بار جانے کی اجازت نہیں تھی۔ انہوں نے کئی افراد کو دیکھا کہ حج کرنے کے باوجود انہوں نے حج کے شوق میں متعلقہ فارم پر جھوٹ بول کر ’’نہیں‘‘ لکھ دیا۔ بعض افراد نے حکیم صاحب کو بھی یہی مشورہ دیا۔ وہ کہنے لگے ’’جس حج کی بنیاد ہی جھوٹ پر قائم ہو وہ کیسے خدا کی رضا مندی کا سبب بن سکتا ہے؟ اگر پہلے حج کو میں خود ’’نہ‘‘ کر دوں، تو قیامت کے دن اللہ تعالیٰ کہے گا، جس حج کو تو نے خود مسترد کر دیا، اس کا اجر مجھ سے کیوں مانگتا ہے؟ لہٰذا جب تک قانون تبدیل نہیں ہوتا اس وقت تک حج کے انتظار میں ہجر کی گھڑیاں گزارنا اور دعا کرنا بہتر ہے۔‘‘ آخر قانون بدلا اور ۱۹۷۲ء میں آپ کو دوبارہ حاضری کی سعادت میسر آئی۔

انہی دنوں ایک ایسا واقعہ پیش آیا جو حکیم صاحب ہی کے لیے نہیں پاکستان کے لیے بھی بہت بڑا عزاز تھا۔ سعودی حکومت کے ایک وزیر، امین عقیل عطاس نے حکیم صاحب سے درخواست کی کہ ان کی خوش دامن بیمار ہیں، آپ انہیں دیکھ لیجئے۔ انہوں نے یہ بھی بتایا ’’میرے خسر (امین شیبی) اس خاندان میں سے ہیں جسے سرور کائنات حضرت محمدصلی اللہ علیہ وسلم نے اپنے دستِ مبارک سے خانہ کعبہ کی چابی دی تھی اور اب وہ کلید بردار کعبہ ہیں۔‘‘

حکیم صاحب نے جا کر بیمار خاتون کی نبض دیکھی اور مریض کی تشخیص کی، تو وہ خوشی سے کہنے لگیں ’’آپ دوسرے آدمی ہیں جنہوں نے میری بیماری بوجھی ہے۔ آج سے تقریباً پچاس سے پہلے حکیم اجمل خاں نے بھی یہی تشخیص کی تھی۔‘‘

یہ کہہ کر وہ کھر کے اندرگئیں، ایک تھیلی حکیم صاحب کو پکڑا دی اور بتایا کہ یہ وہ کلید کعبہ ہے جو پشت در پشت ہمارے خاندان میں چلی آ رہی ہے۔ حکیم صاحب کہتے ہیں ’’میں نے وہ چابی دیکھی تو میری آنکھوں سے آنسوؤں کی لڑیاں جاری ہو گئیں۔ دل پر شادی مرگ کی کیفیت طاری ہو گئی کہ وہ چابی جسے رسول پاکؐ کے مبارک ہاتھوں نے چھوا ہے، وہ مجھ جیسے سیاہ کار کو دیکھنا نصیب ہوئی۔‘‘ وہ دیر تک اسے ہاتھوں میں پکڑ کر روتے اور ملک و قوم کے لیے دعائیں کرتے رہے۔ سانحہ مشرقی پاکستان کے زخم تازہ تھے، پاکستان خطرات سے گھرا ہوا تھا، انفرادی کے بجائے اجتماعی دعا مانگی اور کہا ’’خدایا! پاکستان کو سلامت رکھ، دشمنوں کے شر سے بچا اور اسے اسلام کا قلعہ بنا۔‘‘

امین عقیل عطاس نے حکیم صاحب سے درخواست کی کہ انہیں بھی اس کی زیارت کا شرف حاصل کرنے دیجئے۔ آپ نے انہیں حیرت سے دیکھا اور کہا، تم بیس پچیس سال سے اس گھر کے داماد ہو، پھر بھی اس کی زیارت نہیں کر سکے؟ وہ کہنے لگے ’’واللہ! آپ کے طفیل یہ سعادت نصیب ہو گئی ورنہ یہ اتنی حفاظت سے رکھتے ہیں کہ دیکھنے کا سوال ہی پیدا نہیں ہوتا۔‘‘

حج سے واپس آئے تو رجوع الی اللہ بڑھ گیا۔ اکثر وقت مکے اور مدینے کے تذکرے میں گزرتا۔ محسوس ہوتا تھا جیسے جسم واپس آ گیا اور روح وہیں ہے۔ احباب کی محفلوں میں ہر ایک سے خدا اور محبوب خدا کی باتیں ہوتی رہتیں۔ مدینے کا ذکر ہوتا تو آنکھوں سے آنسو رواں ہو جاتے۔ دنیا میں رہتے، دنیا کے سارے کام کرتے، مریضوں کو دیکھتے، مہمانوں سے ملتے، تصنیف و تالیف کا کام کرتے لیکن یوں لگتا کچھ کھوئے کھوئے سے ہیں، جیسے کوئی چیز گم ہو گئی اور اس کی تلاش میں سرگرداں ہیں۔

۲ دسمبر ۱۹۷۴ء کو میں اپنے ایک دوست کے ہمراہ لاہور سے جہانیاں پہنچ گیا۔ مجھے دیکھ کر بڑے خوش ہوئے۔ شام کو ان کے ساتھ مطب گیا تو وہاں ان کے کئی دیرینہ دوست بیٹھے تھے۔ ان میں خواجہ محمد طفیل ریٹائرڈ ایس پی (اس وقت بہاول نگر کے ڈیس ایس پی) حکیم حنیف اللہ صاحب (سلیمی دواخانہ ملتان) اور مہر رفیق ہراج (رکن صوبائی اسمبلی کبیر والا) شامل تھے۔ دوران گفتگو ملک کی حالت اور حکمرانوں کی لوٹ کھسوٹ کے چند واقعات سنے تو پریشان ہو کر کہنے لگے ’’خواجہ صاحب! ان حالات میں تو زندہ رہنے کو دل نہیں چاہتا۔‘‘

خواجہ صاحب نے کہا ’’ان حالات ہی میں تو آپ لوگوں کی زیادہ ضرورت محسوس ہوتی ہے۔

کہنے لگے ’’نہیں اب دنیا میں جی نہیں لگتا، جہاں اتنا ظلم ہو کہ، ایک آدمی، کی حفاظت کے لیے ہزاروں سفید کپڑوں میں ملبوس پولیس کی ضرورت ہو اور دوسری طرف خلق خدا بھوکی مر رہی ہے۔‘‘ دیر تک باتیں ہوتی رہیں۔ اتنے میں چائے آ گئی۔ کہنے لگے ’’کام و دہن کی مہمانی کے ساتھ ساتھ روح کی مہمانی بھی کر دوں۔ آپ لوگ چائے پئیں، میں اس دوران آپ کو ایک نظم سناتا ہوں جو آج صبح پانچ بجے کہی ہے۔ اس کا آخری شعر یہ تھا   ؎

میں حاضر ہوں مرے مالک

میں حاضر ہوں میرے خالق

کہ جب بھی میرے لینے کو تیرا پیام آیا

خواجہ طفیل صاحب نے کہا ’’حکیم صاحب، معلوم ہوتا ہے، آپ تو جانے کے لیے رخت سفر باندھے تیار بیٹھے ہیں۔‘‘

فرمانے لگے ’’میں حاضر ہوں، چاہے وہ ابھی بلا لے۔‘‘

اس کے بعد اپنی لکھی ہوئی ایک دوسری نعت سنانے لگے۔ ایسی کیفیت طاری ہوئی جیسے عشق رسولؐ میں ڈوب گئے ہوں۔ آواز میں بڑا سوز تھا، حلاوت تھی، سننے والوں کے دل بھی پگھلے جا رہے تھے۔ نعت پڑھتے پڑھتے جب اس شعر پر پہنچے    ؎

تم ہو ہمارے، ہم ہیں تمہارے

جس کے تم ہوئے، وارے نیارے

کہ دو زبان سے ہم تم، تم ہم

صلی اللہ علیہ و سلم

تو ایک لحظہ کے لیے خاموش ہوئے۔ پھر بڑے سکون کے ساتھ انا للہ و انا الیہ راجعون پڑھا اور ہمیں ہمیشہ ہمیشہ کے لیے چھوڑ کر خالق حقیقی کی آغوش میں چلے گئے۔ نہ کوئی بیماری، نہ تکلف، معلوم ہوتا ہے اللہ تعالیٰ نے آپ کی اس دعا کو شرف قبولیت بخش دیا جس میں آپ نے کہا تھا    ؎

مرا اس طرح سے حساب ہو

میرے لب پہ نعت جنابؐ ہو

حدیث نبویؐ ہے، جو شخص جس حالت میں فوت ہوا، قیامت کے دن اسی حالت میں اٹھایا جائے گا۔ جس طرح آپ نے اپنی پوری زندگی سنت کے مطابق گزاری، اسی طرح اللہ رب العزت نے موت بھی سنت کے مطابق دی۔ پیر کا دن تھا اور عصر کی نماز زندگی کی آخری نماز ثابت ہوئی۔ مغرب کی اذان زندگی کا آفتاب غروب ہونے کا پیام لے کر آئی۔ موذن پکار رہا تھا ’’اللہ اکبر اللہ اکبر‘‘ اور آپ ’’لبیک لبیک‘‘ کہتے ہوئے کشاں کشاں اپنی منزل کی طرف روانہ ہو گئے۔

(حکیم عبد الوحید سلیمانی قومی ڈائجسٹ دسمبر۱۹۸۲ء)
$
















        @خون کا سرطان قابل علاج ہے‪@‬
$
    طب مشرق کی بدولت جاں بلب مریضوں کو حیات نو ملنے کے حیرت انگیز واقعات

۱۹۸۶ء کی بات ہے۔ ستمبر کا مہینہ تھا۔ میں اپنے مطب میں بیٹھا ہوا تھا کہ فریڈرک شمشاد آگئے۔ ان کے ہاتھ میں ایک مٹرا تڑا اخبار تھا۔ کہنے لگے ’’یہ ۱۴ اگست کا پاکستان ٹائمز ہے جس میں چھپا ہو ایک خط آپ کے مطلب کا ہے۔‘‘ میں نے خط پڑھا تو اس کا مفہو م یہ تھا:

ہماری نوجوان بچی کو خون کا سرطان ہو گیا۔ ملک کے مختلف بڑے بڑے ہسپتالوں میں علاج کروایا مگر مرض بڑھتا گیا جوں جوں دوا کی۔ حتیٰ کہ میو ہسپتال لاہور والوں نے کہا کہ اب بچی کا بچنا مشکل ہے لہٰذا اسے اپنے گھر لے جائیں۔ ہم ہسپتال والوں کی ہدایت کے مطابق اسے منڈی بہاؤ الدین لے آئے اور وہاں کے ہسپتال داخل کر دیا کہ جب تک سانس باقی ہے‘ بچی طبی سہولتوں سے فیضیاب ہوتی رہے۔

علاج جاری تھا لیکن بچنے کی امید نہیں تھی۔ ہم خود بھی مایوس تھے۔ ایک دن ہسپتال میں ہمارے جاننے والے صاحب ملنے آئے جو جاتے ہوئے کہہ گئے کہ اس علاقہ میں ’سچی بوٹی‘ ملتی ہے۔ اگر آپ صبح شام تھوڑی سی بوٹی لے کر اسے پانی میں گھوٹ کر پلائیں تو امید ہے اللہ پاک فضل کرے گا۔ ہم روزانہ بوٹی توڑتے‘ چار پانچ پتے پانی میں گھوٹتے اور مریضہ کو پلا دیتے۔ یوں پندرہ دن گزرگئے۔ ایک دن میں مریضہ کے پاس بیٹھا ہوا تھا کہ اتفاقاً تین چار ڈاکٹر وہاں آگئے اور میری موجودگی میں گفتگو کرنے لگے۔ موضوع بحث ہماری مریضہ تھی اور گفتگو کی زبان انگریزی تھی۔ میری وضع قطع سے یہ سمجھ کر کہ میں انگریزی نہیں جانتا‘ وہ اس زبان کو سہارا بنائے باتیں کرنے لگے اورمیں غور سے ان کی باتیں سننے لگا۔ ایک ڈاکٹر کہنے لگا ’’ مریضہ کی طبیعت بہتر ہو رہی ہے۔ خون کے سرخ ذرات میں بھی اضافہ ہوا ہے۔ میرا خیال ہے یہ فلاں دوا کا اثر ہے۔‘‘

دوسرا ڈاکٹر بولا ’’یہ دوا تو ہم نے فلاں فلاں مریض کو بھی دی ہے لیکن اسے ذرہ برابر فائدہ نہیں ہوا۔ میرا خیال ہے کہ یہ فلاں دوا سے بہتر ہوئی ہے۔‘‘

اب مجھ سے نہ رہا گیا‘ میں نے ان کی بات کاٹ کر کہا ’’ڈاکٹر صاحبان! آپ کی بتلائی ہوئی ادویات ہم نے یہاں بھی اور دوسرے ہسپتال میں بھی استعمال کیں مگر فائدہ نہیں ہوا۔ اب ہم مریضہ کو سچی بوٹی استعمال کر وارہے ہیں اور یہ اسی کا اثر ہے۔‘‘

پہلے تو ڈاکٹروں نے انکار کیا مگر میرے اصرار پر انہوں نے اجازت دے دی کہ سچی بوٹی مریضہ کو  استعمال کرواتا  رہوں۔ کئی دن تک یہ دوا استعمال کرائی گئی اور وہ مریضہ جس کی زندگی سے ہم مایوس ہو چکے تھے‘ صحت یاب ہو کر گھر آگئی۔

خط لکھنے والے صاحب نے ڈاکٹروں اور اطباء سے یہ درخواست کی تھی کہ وہ اس گراں قدر بوٹی پر تحقیق کریں اور اگر مفید ثابت ہو تو اسے دنیا میں متعارف کرائیں۔ میں نے فریڈرک شمشاد کا شکر یہ ادا کیا کہ انہوں نے میرے لیے تحقیق کا ایک نیا دریچہ کھولا۔ وہ ایک محب وطن پاکستانی استاد ہیں۔ عرصہ دراز سے مریض کی حیثیت سے میرے پاس آتے ہیں۔ پرانا مریض چونکہ آدھا طبیب ہو جاتا ہے‘ اس لیے حکمت سے بھی شغف رکھتے ہیں اور سچی بوٹی کے بارے میں خط پڑھ کر میرے پاس آگئے۔

لیکن میں سچی بوٹی کے نام سے بھی واقف نہ تھا۔ کئی مقامی اطباء سے پوچھا‘ وہ بھی اس نام سے واقف نہیں تھے۔ مفردات کی جو جو کتاب مجھے دستیاب ہو سکی‘ کھنگال ڈالی لیکن کسی کتاب میں سچی بوٹی کے بارے میں ایک لفظ بھی نہ ملا۔ ذہن میں خیال آیا کہ ہو سکتا ہے یہ کوئی مقامی نام ہو لہٰذا اس بوٹی کا پتا کرنے کے لیے منڈی بہاؤ الدین سے رابطہ قائم کیا جائے۔ وہاں یونیورسٹی کے زمانہ طالب علمی کے ایک میرے ساتھی محمد یونس رہتے تھے۔ میں نے انہیں خط لکھا اور وہاں جاپہنچا۔

وہ خود تو اس بوٹی سے بلکہ طب سے بھی واقف نہیں تھے لیکن وہاں کے ایک معروف طبیب حکیم افتخار فخر کے پاس مجھے لے گئے۔ میں نے حکیم صاحب سے اس خط کا ذکر کیا اور ان سے بوٹی کے معاملے میں مدد چاہی۔ فرمانے لگے ’’اس بوٹی سے میں اچھی طرح واقف ہوں۔ ہمارے علاقے میں دھمانسہ کو سچی بوٹی کہا جاتا ہے۔‘‘

دھمانسہ پنجاب کے میدانی علاقوں‘ خصوصًا دریاؤں کے کنارے ریتلی زمین میں پیدا ہوتی ہے۔ یہ زمین پربچھی ہوئی کانٹے دار بوٹی ہے۔ اس کا پتہ بہت چھوٹا ہوتا ہے اور کانٹوں کے سرے پر پھول لگتے ہیں۔ پنچابی میں اسے دھماں بوٹی کہتے ہیں۔ اس کی مقدار خوراک ۲ سے ۵ گرام ہے۔ مفردات پر شائع ہونے والی کتب میں اسے مقوی معدہ وجگر‘ دافع بخار اور مصفی خون لکھا ہے۔ اس کے پتے لیموں کے عرق میں ملا کر لگانے سے بال سیاہ ہو جاتے ہیں۔

میں نے اردو‘ عربی اور انگریزی میں شائع ہونے والی کتب میں اس کے خواص پر نظر ڈالی‘ سب نے اسے مصفی خون تو لکھا ہے لیکن خون کے سرطان کے لیے مفید ہونے کا کہیں ذکر نہیں۔ ہو سکتا ہے پہلے کسی نے اسے اس مرض میں استعمال ہی نہ کیا ہویا صاحب تصنیف لوگوں کے تجربے میں نہ آئی ہو اور عام آدمی اس سے مستفیض ہوتے ہوں۔ پاکستان ٹائمز کے خط میں اس بات کا ذکر کہ ایک عام آدمی نے انہیں خون کا سرطان دور کرنے کے لیے اس کے استعمال کا مشورہ دیا‘ ظاہر کرتا ہے کہ صاحب نسخہ نے پہلے بھی اسے استعمال کیا ہوگا۔

۱۹۹۴ء میں مجھے یہ نسخہ آزمانے کا موقعہ ملا۔ فیصل آباد سے ڈاکٹر سبطین کاظمی کا خط آیا کہ ایک مریضہ کے بارے میں مشورہ کرنے کے لیے وہ حاضر ہونا چاہتے ہیں۔ مقررہ تاریخ کو وہ تشریف لائے۔ رسمی علیک سلیک کے بعد انہوں نے ذکر کیا ’’میرے پاس حیدر آباد سے ایک خط آیا ہے۔ چونکہ خط سندھی زبان میں ہے اس لیے اس کا ترجمہ آپ کو سنانا چاہتا ہوں۔‘‘

خط میں لکھا تھا کہ ایک مریضہ جس کی عمر چھبیس ستائیس سال ہے‘ خون کے سرطان میں مبتلا جا مشورو  ہسپتال میں داخل ہے۔ اس کے خون کے سرخ ذرات کم سے کم ہو رہے ہیں۔ ڈاکٹروں نے کہا ہے کہ انہیں لاہور لے جائیں۔ کیا آپ کو کسی ایسے ڈاکٹر کا علم ہے جو بلڈ کینسر کا علاج کر سکے؟ ۔ میں نے ڈاکٹر صاحب سے پاکستان ٹائمزوالے خط کا ذکر کیا۔ انہوں نے اطمینان کا اظہار کیا اور کہا ’’مجھے آپ دوا دے دیں۔ میں انہیں بھجوا دیتا ہوں۔‘‘

میں نے انہیں پندرہ دن کی دوادی اور کہا کہ آپ مجھے وقت گزرنے پر فوراً اطلاع کریں۔ جب مقررہ روز گزرگئے تو ڈاکٹر صاحب کا جواب آیا ’’مرض میں کوئی فرق نہیں پڑا لیکن گھر والوں کی خواہش ہے کہ پندرہ دن کی دوا مزید بھجوادیں۔

بذریعہ ڈاک دوا ارسال کر دی گئی۔ ایک ماہ گزرنے پر ڈاکٹر سبطین کاظمی پھر تشریف لائے۔ ان کے پاس سندھی زبان میں لکھا ایک لمبا چوڑا خط تھا جس میں تحریر تھا کہ اگرچہ افاقہ نہیں ہوا لیکن خون کے سفید ذرات کم بننے لگے ہیں۔ سرخ، ذرات میں جو کمی ہو رہی تھی‘ وہ بھی نہیں ہو رہی لہٰذا آپ ایک مہینہ کی دوا اور بھجوادیں۔ میں نے ڈاکٹر صاحب کو دوادے دی۔

ایک ماہ گزرنے پر ڈاکٹر صاحب پھر لاہور آئے‘مریضہ کی شفایابی کی خوش خبری سنائی اور کہا کہ ہسپتال سے اسے گھر لے آئے ہیں لیکن اہل خانہ کی خواہش ہے کہ ایک ماہ کی دوا احتیاطاً مزید دے دی جائے۔

ساتھ ہی ڈاکٹر صاحب کہنے لگے ’’جب مریضہ ہسپتال چھوڑ رہی تھی تو ڈاکٹروں نے کہا  مریضہ کو ہسپتال ہی میں رکھیں۔ اب وہ علاج کریں گے لیکن مریضہ کے والدین نے کہا ’بابا! جن کے علاج سے فائدہ ہوا ہے ہم تو انہی کا علاج جاری رکھیں گے۔‘‘

ایک ماہ مزید گزرنے پر ڈاکٹر صاحب تشریف لائے اور کہنے لگے’’ حکیم صاحب! مریضہ تو الحمد للہ ٹھیک ہوگئی ہے لیکن ہم ایک بات پر بہت حیران ہیں۔ بیماری سے پہلے مریضہ بانجھ تھی۔ اس کے کوئی اولاد نہیں ہوئی تھی لیکن اب اللہ کے فضل سے مریضہ امید سے ہے۔‘‘

میں ہنس پڑا اور کہا ’’ڈاکٹر صاحب! آپ کو معلوم ہے کہ میں نے مریضہ کو کیا دوادی تھی؟‘‘

کہنے لگے ’’چھوٹی چھوٹی گولیاں صبح شام لینی تھیں۔‘‘ ۔میں نے انہیں بتایا کہ یہ گولیاں حب اٹھہرا کہلاتی ہیں اور بنیادی طوری پر بانجھ پن کے لیے مفید ہیں لیکن اس میں اجزائے دوائیہ اتنے کم ہیں کہ بمشکل ایک چاول کی مقدار میں گولی بنتی ہے۔ اس کا وزن بڑھانے کے لیے اس میں ایک حصہ دوائی اجزاء اور آٹھ حصہ دھمانسہ ڈالا جاتا ہے جس سے چنے کے برابر گولی بن جاتی ہے۔ میرے پاس چونکہ دھمانسہ کی بنی ہوئی یہی دوا موجود تھی لہٰذا یہی دیتا رہا اور اس نے دونوں کام کردئیے۔ ڈاکٹر صاحب بہت خوش تھے۔ ظاہر ہے ان سے زیادہ لڑکی اور اس کے والدین خوش ہوں گے جوا اپنی بیٹی کی زندگی سے مایوس ہو چکے تھے مگر ایک کر شماتی جڑی بوٹی نے اسے حیات نو عطا کی۔

(حکیم عبد الوحید سلیمانی - اردو ڈائجسٹ اکتوبر ۲۰۰۳ء)
$














      @دل کے آپریشن سے بچنے کا نسخہ‪@‬
$
   تیار کرنے میں آسان، استعمال میں سہل اور تاثیر میں تیر بہدف
پانچ سال پہلے کی بات ہے‘ میں مطب میں بیٹھا تھا۔ مریض آجا رہے تھے۔ اچانک فون کی گھنٹی بجی‘ چونگا اٹھایا‘ تو دوسری طرف روزنامہ جنگ کے اشتہاری شعبہ ضمیمہ کے سر براہ شریف جاوید بول رہے تھے۔ میرے بے تکلف دوست ہیں‘ تیس بتیس سال سے ان سے روابط ہیں مگر اس دن ان کی آواز میں پریشانی جھلک رہی تھی۔ پوچھنے پر بتایا ’’کچھ دنوں سے طبیعت خراب ہے اور ڈاکٹروں نے بتایا ہے کہ میرے دل کے دو والو بند ہیں۔ اینجیوگرافی بھی ہوگی اور بائی پاس بھی! میں اینجیوگرافی سے تو نہیں گھبراتا لیکن بائی پاس نہیں کروانا چاہتا۔ آپ کے پاس اس کا علاج‘ کوئی دیسی نسخہ ہو‘ تو بتائیے بلکہ تیار کر دیجئے۔‘‘

میں ابھی جواب نہیں دے پایا تھا کہ مطب میں تین آدمی داخل ہوئے اور سامنے پڑی کر سیوں پر خاموشی سے بیٹھ گئے۔ انہوں نے بلوچی لباس زیب تن کیے ہوئے تھے‘ کندھوں پر اجرک اور سر پر بلوچی طرز کی ٹوپیاں تھیں! میں گفتگو میں مصروف رہا اور شریف جاوید صاحب کو یقین دہانی کراتا رہا کہ میرے پاس ایسا نسخہ موجود ہے جو ان شاء اللہ آپ کے مرض کا قلع قمع کر دے گا مگر اس کی تیاری میں کچھ وقت لگے گا۔ بات ختم کر کے میں نے جونہی چونگا رکھا ان آدمیوں میں سے ایک بولا ’’سائیں! یہ کس کا فون تھا؟‘‘

میں نے ذرانا گواری سے کہا کہ ایک مریض کا۔ اس نے پوچھا ’’مگر سائیں وہ کہتا کیا تھا؟ کہیں اس کے دل کے والو تو بند نہیں؟‘‘

اب میں نے حیرانی سے اسے دیکھا جس نے یقینا ہماری گفتگوسن لی تھی اور ہولے سے سرہلایا۔

’’سائیں! برانہ مانیں‘ آپ کے پاس تو اس کی دوائی موجود ہے۔ الماری سے نکالیں’ مریض کو بلائیں اور اس کے حوالے کریں۔‘‘

اب میں نے اس کی طرف غور سے دیکھا اور اس سے سوال کیا ’’آپ پہلی مرتبہ میرے پاس آئے ہیں پھر آپ کو کیسے پتا چلا کہ اس مر یض کا علاج میرے پاس موجود ہے؟‘‘

’’دیکھئے! میں پہلے اپنا تعارف کرادوں‘ ہم لوگ مستونگ (بلوچستان) سے آئے ہیں۔ میں باقاعدہ طبیب نہیں بلکہ بینک میں ملازم ہوں۔ آج سے ۲۵ سال پہلے میرے ماموں کے دو والو بند ہوگئے تھے۔ مستونگ‘ کوئٹہ اور کراچی سے علاج کروایا مگر خاطر خواہ فائدہ نہ ہوا۔ اس زمانے میں دل کا بائی پاس کراچی میں ہوتا تھا لیکن بہت گراں۔

’’پھر میں نے آپ کے والد صاحب (حکیم محمد عبداللہ مصنف کنزالمجر بات) کو جہانیاں (ملتان) خط لکھا  اور ساری کیفیت بیان کی۔ چند دن بعد ان کا جواب آیا۔ لکھا تھا‘ آپ کے ماموں کی بیماری کی تشویش ناک صورت حال کا علم ہوا۔ ایک دوائی آپ کے پاس بھیج رہا ہوں دوسری بذریعہ ڈاک ارسال نہیں کی جاسکتی۔ تھوڑی سی زحمت کر کے خود تیار کر لیجئے۔ جو دوا انہوں نے مجھے بھیجی وہ ’جواہر مہرہ‘ تھی‘ طب اسلامی کی مایہ ناز دوا جو دل کے لیے ہی نہیں بے شمار امراض کے لیے شفا کا پیغام ہے۔ اسے بعد از نماز عصر دو چاول کے دانوں کی مقدار میں استعمال کرنا تھا۔

’’مجھے جس دوا کی تیاری کا کہا گیا وہ عمدہ اور تازہ گلاب اور سونف کا عرق کشید کر کے اسے دو آتشہ کرنا تھا۔ میں نے عرق نکالنے کے آلے (قرع انبیق…بھبکہ) سے عرق کشید کیا پھر دوبارہ بھپکارا یعنی جوش دیا‘ یوں دوآتشہ عرق تیار ہوگیا۔

یہ عرق صبح ناشتے کے بعد نصف پیالی مقدار میں دینا تھا۔ پھر عصر کے بعد اتنی ہی مقدار میں لیکن دو چاول جواہر مہرہ کے ساتھ اور رات سوتے وقت چوتھائی پیالی عرق پینا تھا۔ حکیم صاحب قبلہ نے پندرہ دن کے لیے یہ نسخہ تجویز کیا تھا۔

’’دو ہفتے بعد طبی معائنہ کروایا تو دونوں والو کھل چکے تھے۔ تاہم احتیاطاً میں نے انہیں نسخہ ایک ماہ تک استعمال کروایا۔ اللہ کے فضل وکرم سے میرے ماموں آج خوش وخرم زندگی بسر کر رہے ہیں۔ اس واقعہ کے بعد میرے پاس ارد گرد کے علاقے سے بے شمار دل کے مریض آئے جنھیں میں جواہر مہرہ آپ کے دوا خانے سے اور عرق خود تیار کر کے دیتا رہا۔ اللہ نے بے شمار لوگوں کو اس نسخے کے طفیل شفادی۔ مجھے وہاں کے لوگ ’دل کا ڈاکٹر‘ کہتے ہیں۔ سائیں! آپ کے والد صاحب کانسخہ تھا وہ میں نے آپ تک پہنچا دیا اب آپ جانیں اور آپ کا کام…‘‘

جب انہوں نے بات ختم کی‘ تو شریف جاوید صاحب بھی آگئے۔ میں نے انہیں یہی دوائی دی اور پندرہ دن استعمال کرنے کے لیے کہا۔ کہنے لگے ’’میری اینجیوگرافی میں صرف بارہ دن باقی ہیں اور آپ پندرہ دن کا علاج تجویز کر رہے ہیں۔‘‘

’’سائیں!‘‘ میرے مہمان نے کہا ’’آپ دوا شروع کریں‘ اللہ بھلی کرے گا۔‘‘

شریف صاحب دوالے گئے اور بارہ دن بعد فون پر اطلاع دی کہ پنجاب انسٹی ٹیوٹ آف کا رڈیا لوجی میں داخل ہونے جارہا ہوں اور کل اینجیوگرافی ہے‘ دعا کیجئے گا۔ دو دن بعد موبائل پر اطلاع دی ’’ڈاکٹر میرے طبی معائنے کی رپورٹ دیکھ کر حیران رہ گئے کیونکہ تمام والو کھلے ہوئے تھے۔‘‘ اس کے بعد انہوں نے مزید پندہ دن دوائی استعمال کی اور الحمد للہ بھلے چنگے ہوگئے۔

اس واقعہ کے چند دن بعد ایک بزرگ میرے پاس سرائے عالمگیر سے تشریف لائے اور فرمانے لگے ’’میں شریف جاوید کا بڑا بھائی ہوں۔ میرے پاس ارد گرد کے علاقے سے دل کے کچھ مریض آئے ہیں۔ آپ وہی دوا پانچ مریضوں کے لیے عنایت کر دیں جو شریف جاوید کو دی ہے۔‘‘ چند دن بعد وہ مزید مریضوں کے لیے دو الے گئے۔ رفتہ رفتہ اس دوا کی شہرت ہوگئی‘ روزانہ ایک دو مریض یہ دوالے جاتے اور اللہ کے فضل سے صحت یاب ہو جاتے ہیں۔ میں نے یہ دوا ان لوگوں کو بھی دی جن کے تین والو بند تھے۔ اللہ کے کرم سے انہیں بھی شفاملی۔ حتیٰ کہ ایسے مریض جن کے ساڑھے تین والو بند ہوچکے تھے‘ وہ بھی شفایاب ہوئے اور انجائنا کے مریضوں نے بھی صحت پائی۔

۱۹۹۹ء میں مجھے خود دل کی تکلیف ہوئی اور تین والو بند ہوگئے۔ میں نے ایک ماہ یہی دوا استعمال کی‘ الحمد للہ بالکل صحت یاب ہوگیا۔ عرق گلاب اور سونف اب میں دو آتشہ کے بجائے سہ آتشہ استعمال کرتا ہوں اور اسے قلبی کا نام دیا ہے۔ یوں اس کی تاثیر بڑھ گئی اور سینکڑوں مریضوں نے استفادہ کیا ہے۔ میں مستونگ کے اس سندھی نژاد کا شکر گزار ہوں جس نے انسانیت کی فلاح کے لیے مجھے اتنے اچھے نسخے سے آگاہ کیا جس سے میں بے خبر تھا حالانکہ وہ میرے ہی والد محترم کا تجویز کروہ تھا۔

(حکیم عبد الوحید سلیمانی-اردو ڈائجسٹ جولائی ۲۰۰۳ء)
$













      @دیسی گھی کے کرشمے‪@‬
$
       ہم پرانے زمانے کے لوگوں کی قابل رشک صحت کے اسباب پر غور کرتے ہیں اور پھر موجودہ زمانے کے مریل نوجوانوں کی طرف نگاہ حسرت اٹھاتے ہیں تو ہمارے ذہن میں یہی خیال آتا ہے کہ اگلے وقتوں کے لوگوں کی قابل رشک صحت کا سبب یہی تھا کہ وہ اعتدال کی زندگی بسر کرتے تھے اور اب یہ امر عنقا ہے، مگر اس کے علاوہ ایک بڑی بات اور بھی سمجھ میں آتی ہے کہ اس وقت چٹ پٹے مسالے دار کھانوں سے معدے کی قوتوں کو تباہ کرنے کی وبا نہ پھیلی تھی اور اسی وجہ سے وہ لوگ ہم سے عمر، قوت اور صحت میں ہر طرح بڑھ چڑھ کر تھے۔ جوں جوں خالص دودھ اور گھی کی کمی اور اس کے ساتھ قسم قسم کے چٹ پٹے کھانوں کی رغبت زیادہ ہوتی گئی، ہم لوگوں کی صحت، قوت اور عمر میں کمی رونما ہوتی گئی۔ آج بھی دیہاتوں میں رہنے والوں کی صحت اس لیے قابل رشک ہوتی ہے کہ وہ آلودگی سے پاک فضا میں سانس لیتے اور خالص غذا نوش جاں کرتے ہیں۔ شہر کے باسیوں کی اکثر بیماریاں ملاوٹ شدہ اور کیمیاوی طریقوں سے تیار ہونے والے اشیائے خور و نوش ہیں۔ ذیل میں، دیسی گھی کے چند کرشمے قارئین کی بحالی صحت کے لیے اس یقین کے ساتھ پیش کیے جا رہے ہیں کہ اگر آپ دیسی گھی کو اپنی روز مرہ غذا کا حصہ نہ بھی بنا سکیں تو بطور دوا تو استعمال کر ہی لیں۔

خالص گھی کی پہچان

ذیل میں اصلی و نقلی دیسی گھی کی شناخت کا طریقہ عرض کرتے ہیں۔

امتحانی نلی (Test Tube)گھی سے نصف پر کریں اور پھر اس میں نائٹرک ایسڈ ۴/۱ حصہ ڈال کر اُنگلی سے بند کر کے ہلائیں۔ کوئی تبدیلی نظر نہیں آئے گی۔ بعد ازاں ٹنچکر آیودین ۵ بوند ڈالیں اور بدستور ہلا کر رکھ دیں۔ اگر گھی اسی حالت میں رہے تو اسے خالص سمجھیں اور اگر جوش میں آ جائے تو نقلی خیال فرمائیں۔ یہ بارہا کی مجرب تدبیر ہے۔

طبیعت

پہلے درجے میں گرم تر، پھر جوں جوں پرانا ہوتا جاتا ہے اس کی گرمی بڑھتی اور تری گھٹتی جاتی ہے۔

دماغی امراض

یہ ایک مسلمہ بات ہے کہ گھی بے حد مقویٔ دماغ شے ہے، لیکن حکما نے چند اشیا کے اثرات سے جو بذاتِ خود مقوی دماغ ہوتی ہیں، حکیمانہ طریق پر گھی میں جذب کر دینے کے طریقے ڈھونڈے ہیں جن سے اس کے فوائد میں بیش بہا  اضافہ ہو جاتا ہے۔

نسیان، ضعفِ دماغ اور کمزوریٔ نظر

گھی میں قند سیاہ آدھ پاؤ  لے کر اسے تھوڑا سا کوٹ کر یا توڑ کر ڈال دیں اور ہلکی ہلکی آگ پر پکائیں۔ پہلے گڑ تہ نشین ہو گا، بعد میں اوپر آنا شروع ہو گا حتیٰ کہ تمام سطح پر آ جائے گا۔ اس میں چیپ باقی ہو گا، اسے اور پکنے دیں۔ جب دیکھیں کہ پکتے پکتے اس کی چیپ دور ہو گئی ہے اور گڑ لاکھ کی طرح ہونے لگا تو فوراً اتار لیں۔ اگر دیر ہوئی تو گھی کڑوا ہو جائے گا۔ اتار کر گڑ گھی سے الگ کر لیں۔ باقی رہ جانے والا گڑ سخت سا ہو جاتا ہے جسے بچے بطور بتاشا کھا جاتے ہیں۔  اس گھی کو سنبھال رکھیں۔ گھر میں عام طور پر جو گھی استعمال ہوتا ہے، اگر اسی طرح صاف ہو کر ہی استعمال ہو، تو تمام گھر والوں کی نظریں تیز ہو جائیں گی۔ کوئی ضرر والی چیز ہے اور نہ ہی زیادہ لاگت کی۔ صرف معمولی طریق سے گھی کی ایک صفائی ہے اور بس، لیکن فوائد کا اندازہ وہی لوگ کریں گے جو استعمال کریں گے۔

ضعف دماغ کی دوسری دوا

سونف کے سبز پودے پانی میں دھو لیں اور پھر کچل کر ان کا رس کپڑے میں نچوڑ کر نکال لیجیے۔ اس رس کے وزن سے آدھا گائے کا خالص گھی اس میں ملا کر قلعی دار دیگچی میں ڈال کر ہلکی ہلکی آگ پر پکائیں۔ جب تمام پانی جل کر محض گھی باقی رہے تو سنبھال کر کسی روغنی برتن یا شیشی میں رکھ لیں۔ ایک تولہ صبح، ایک تولہ شام گائے کے دودھ میں ملا کر پلائیں اور سر پر مالش کریں۔

گھی کی خوش ذائقہ چٹنی

یہ نسخہ بظاہر معمولی معلوم ہوتا ہے، لیکن فائدے میں بڑا ہی اکسیر ہے۔ اس کے متواتر اکیس ۲۱ روز کے با پرہیز استعمال سے ضعف دماغ، نسیان، قلب کی کمزوری وغیرہ بالکل دور ہو جاتے ہیں۔ انسان کی صحت قابل رشک ہو جاتی ہے اور سب سے بڑی خوبی یہ ہے کہ مرکب اس قدر لذیذ بنتا ہے کہ اس کے سامنے حلوے، خمیرے، یاقوتیاں وغیرہ ہیچ ہیں۔ ایک خوراک بوقت صبح کھا لینے سے طبیعت تمام دن ہشاش بشاش و مسرور رہتی ہے۔

اجزا

مغز بادام (چھلے ہوئے) ۷ عدد، الائچی خورد ۴ عدد، چھوہارہ عمدہ ایک عدد، مصری ۵ تولہ گائے کا مکھن ۵ تولہ۔

ترکیب تیاری

مغز بادام و چھوہارہ کو بوقت شب مٹی کے کورے برتن میں ڈال کر بھگو دیں۔ صبح باداموں کو چھیل لیں۔ چھوہارہ کی گٹھلی دور کریں اور الائچی کے تخم نکال کر خوب پیسیں۔ پھر مصری ملا کر باریک کریں۔ آخر میں مکھن ملائیں اور نوش جان فرمائیں۔ اگر ایک ہفتہ کے بعد ہر ایک چیز کا وزن دگنا کر دیا جائے تو بہتر ہے۔ دو ہفتہ کے مسلسل استعمال سے کافی فوائد ظہور میں آنے لگتے ہیں۔

مالیخولیا یعنی پاگل پن

اس مرض میں مبتلا کوئی مریض اپنے آپ کو بادشاہ خیال کرنے لگتا ہے اور کوئی اپنے آپ کو انسانیت سے گرا کر بکرا یا مرغ وغیرہ سمجھنے لگتا ہے۔ اس کا اصل علاج تو کسی ماہر طبیب ہی سے کرانا چاہیے، لیکن مریض اگر تین چار سال سے بیمار ہو، اسے مطلق رات بھر نیند نہ آتی ہو، تو ایسے مریض کو گائے کا مکھن زیادہ سے زیادہ مقدار میں کھلائیں۔ چونکہ بغیر کسی ہاضم دوا کے مکھن زیادہ مقدار میں نہیں کھلایا جا سکتا لہٰذا ذیل میں مکمل تدبیر لکھی جاتی ہے۔

سفید پھٹکڑی کو باریک پیس کر تین تین ماشہ کی پڑیاں بنا لیں اور ہر روز بوقت صبح ایک پڑیا گائے کے پاؤ بھر دہی میں ملا کر پلائیں۔ ایک گھنٹے بعد گائے کا مکھن جس قدر کھا سکے، کھلا دیں۔ کم از کم پاؤ  بھر تو ضرور کھلا دینا چاہیے۔ اسی طرح سات دن اسی طریق سے پھٹکری کی ساتوں پڑیا پوری کر دیں اور بدستور دہی اور مکھن استعمال کراتے رہیں۔ ان شاء اللہ ضرور آرام آئے گا۔

پرہیز

لہسن، پیاز، بینگن کھانے، محنت کرنے اور اکیلا رہنے سے پرہیز کریں۔

غذا

جلد ہضم ہونے والی غذا مثلاً خشکہ، کھیر، مونگ کی دال، پھلکا، سبز ترکاریاں وغیرہ دیں۔

پھیپھڑے اور معدے کی بیماریاں

عام لوگ سینے اور پھیپھڑے کی بیماریوں کے لیے گھی وغیرہ کو ایک مہلک زہر خیال کرتے ہیں لیکن اگر اس خیال کو طب کے ترازو میں دال کر تولا جائے تو یہ بالکل ہلکا اور صداقت سے کوسوں دور نظر آتا ہے کیونکہ تجربہ شاہد ہے کہ بعض حالات میں گھی اور مکھن سینہ کی بیماریوں کے لیے نہ صرف نفع بخش بلکہ آب حیات کے مترادف ہے۔ چنانچہ ذیل میں ان بیماریوں کے لیے گھی کی نفع رسانی کا حال الگ الگ طور پر بیان کیا جاتا ہے۔

خشک کھانسی

گائے کا مکھن دو تولہ، مغز بادام چھلے ہوئے ۷ عدد، مصری ۵ تولہ، دونوں کو پیس کر چٹائیں۔ خشک کھانسی کے لیے بڑا ہی پر تاثیر نسخہ ہے۔

گائے کا دودھ آدھ پاؤ، گائے کا گھی ۹ ماشہ، پانی آدھ پاؤ، تمام کو ملا کر آگ پر پکائیں۔ جب پانی جل کر صرف دودھ رہ جائے تو دو تولہ مصری ملا کر بچے کو تھوڑا تھوڑا کئی بار پلائیں۔ ان شاء اللہ آرام ہو گا۔

دمہ

گائے کا خالص گھی دو تولہ لے کر گرم کریں اور اس میں تین ماشہ نمک باریک پیس کر ملا لیں اور مریض کی چھاتی اور گلے پر مالش کریں۔ بفضلہ دورہ وہیں کا وہیں رک جائے گا۔

سل کے لیے آب حیات

جب کسی مریض کے پھیپھڑے کمزور ہو جاتے ہیں تو اس کو بہت جلد مرض سل ہو جانے کا اندیشہ ہو جاتا ہے۔ اس کے لیے ڈاکٹر مکھن کو بہترین شے خیال کرتے ہیں۔

قبض

یہ وہ بیماری ہے کہ جس کی تشریح کرنے کی اب ضرورت ہی باقی نہیں رہی۔ تقریباً ۹۰ فی صد لوگ اس مرض میں مبتلا ہیں۔ صرف یہی نہیں کہ اس کے مریض کو پاخانہ کی تنگی کی وجہ سے تکلیف رہتی ہے بلکہ اس سے بیسیوں بیماریاں بھی پیدا ہو جاتی ہیں۔

دائمی قبض رفع کرنے کی تدبیر

قبض کا عارضہ عام طور پر آنتوں کے اندر خشکی پیدا ہو جانے کی وجہ سے ہوا کرتا ہے۔ اگر آنتوں کی خشکی دور ہو جائے تو پھر قبض کا نام و نشان باقی نہیں رہتا۔ چنانچہ ہم آنتوں کی خشکی دور کرنے کے لیے ایک تدبیر عرض کرتے ہیں جس سے قبض بآسانی دور ہو جاتی ہے۔

ترکیب

بوقت صبح مکھن حسب دلخواہ ۳ تولہ سے ۱۰ تولہ تک لے کر اس میں مصری برابر وزن ملا کر کھایا کریں۔ اس لذیذ و دل پسند غذا کو چند دن جاری رکھ کر دیکھیں۔ قبض کا نام و نشان نہ رہے گا۔ کیونکہ قبض دور کرنے کے لیے مکھن اور کھانڈ دونوں مفید ہیں۔

دیہات میں زندگی بسر کرنے والے لوگ گھی کو آب حیات خیال کرتے اور اس کو ہر مرض کے لیے تریاق اعظم سمجھتے ہیں۔

چنانچہ دیہاتی باشندے قبض کے ازالہ کے لیے بوقت صبح نہار منہ ۵ تولہ سے ۱۰ تولہ گھی گرم کر کے پیتے ہیں جس سے قبض قطعی دور ہو جاتی ہے۔

$


















      @ذیابیطس کا نیا نسخہ‪@‬
$
       حکیم افتخار احمد مانانوالہ ضلع شیخوپورہ کی معروف سماجی شخصیت اور جماعت اسلامی کے مقامی امیر ہیں۔ ان کے ساتھ میرے دیرینہ تعلقات ہیں۔ اکثر مجھ سے مطب کے لیے ادویہ خریدتے ہیں۔ کچھ عرصہ قبل تشریف لائے، تو دریافت کیا کہ کبھی آپ نے اسگندھ پاک کو مرض ذیابیطس میں استعمال کیا؟ میں نے بتایا نہیں، کہنے لگے ’’عجیب اتفاق ہوا۔ میرے پاس پچھلے ماہ ایک صاحب آئے۔ انہیں ذیابیطس کا عارضہ تھا۔ خالی پیٹ خون میں شکر کی سطح ۴۵۰% جا پہنچی تھی۔ تب ذیابیطس سے متعلق ایک بھی دوائی میرے پاس نہیں تھی۔

’’مریض نے اسگندھ پاک کی ایک شیشی اٹھائی اور کہا کہ یہ لے جا رہا ہوں۔ پندرہ دن بعد دوا کھا کے پھر آؤں گا۔ وہ دوا لے کر چل دیے۔ ۱۵ دن بعد آئے تو آتے ہی کہنے لگے کہ حکیم صاحب یہ دوا تو بہت کامیاب رہی۔ ایک شیشی اور دے دیں۔

’’میں نے پوچھا کہ آپ اپنی پوری کیفیت بتائیں، کہنے لگے کہ پندرہ دن میں خون میں شکر کی سطح ۴۵۰ سے ۱۷۳ پر آ گئی۔ انہیں نئی دوا دیے ہوئے دس دن گزرے ہوں گے کہ ایک دوسرے صاحب آئے، کہنے لگے کہ اسگندھ پاک دے دیجیے۔ میں نے پوچھا، کس مقصد کے لیے؟ کہنے لگے، مجھے ذیابیطس ہے۔ فلاں صاحب کا مرض اس دوا سے ٹھیک ہو گیا۔ ایک شیشی مجھے بھی دیں۔ وہ دوا لے کر ابھی نکلے ہی تھے کہ ایک اور صاحب آ گئے۔ اس کے بعد تو تانتا بندھ گیا۔ میرے پاس پندرہ شیشیاں پڑی تھیں، سب ایک دن میں نکل گئیں۔‘‘ حکیم افتخار صاحب پھر میرے پاس سے اسگندھ پاک کی تمام شیشیاں لے گئے۔ ان کا کہنا تھا ’’مجھے تو ذیابیطس کا نیا نسخہ ہاتھ آ گیا۔‘‘ دلچسپ بات یہ ہے کہ اسگندھ پاک کا تذکرہ اردو ڈائجسٹ ماہ اپریل ۲۰۰۵ء میں شائع ہو چکا ہے۔ میں نے اسے دمہ، کھانسی، بواسیر، نظر ختم ہونا اور عام کمزوری کے لیے مفید بتایا تھا۔ تب سے میں نے اسے ہزارہا مریضوں پر آزمایا اور مفید پایا، مگر یہ معلوم نہ تھا کہ نسخہ ذیابیطس میں بھی فائدہ پہنچاتا ہے۔ اس کے بعد حکیم افتخار پھر آئے، کہنے لگے ’’جس مریض کو میں نے سب سے پہلے دوا دی تھی، ایک مہینے میں ان کی سطح ۱۰۰ پر آ گئی۔ اب وہ بہت مطمئن ہیں۔ دوسرے مریض بھی تقریباً ٹھیک ہیں۔‘‘ جتنی اسگندھ پاک میرے پاس موجود تھی، وہ تمام پھر لے گئے۔

چند دن پہلے وہ پھر تشریف لائے۔ انہوں نے بتایا ’’میں آپ سے دو دفعہ اسگندھ پاک لے کے گیا۔ پھر آپ سے نہیں ملی تو آپ کی اردو بازار والی شاخ سے لیتا رہا۔ الحمدللہ تقریباً ہر مریض کو فائدہ ہوا۔‘‘ اس دن میرے پاس بھی ذیابیطس کے تین مریض آئے۔ میں نے انہیں اسگندھ پاک دی۔ ان میں سے دو صاحبان میرے پاس واپس آئے۔ ان کے خون میں بھی شکر خاطر خواہ کم ہوئی تھی۔ اتفاق سے اسی دن اسگندھ پاک کی ایک شیشی میں گھر لے گیا۔ اسی شام میری ہمشیرہ محترمہ ملنے آئیں۔ انہیں بھی یہی مرض لاحق تھا۔

دوران گفتگو انہوں نے بتایا کہ ان کی سطح بہت بڑھ گئی ہے، کوئی علاج ہو تو بتائیے۔ معلوم ہوا کہ ساڑھے تین سو ہے۔ میں نے اسگندھ پاک کی وہی شیشی انہیں دی۔ پانچ دن بعد ان کا فون آیا کہ اب سطح ۱۴۷ ہے۔ میں نے چند اور دوستوں کو بھی بتایا، سب کی طرف سے مثبت رپورٹ آئی۔ میں نے اپنے ایک شاگرد حکیم محمد صدیق سے ذکر کیا کہ شہد اور مصری کے باوجود اسگندھ پاک نے یہ مثبت نتیجہ دیا ہے۔ کہنے لگے کہ آپ دونوں چیزوں کو شامل نسخہ رکھیں، ممکن ہے ان کے باعث ذیابیطس کی سطح کم ہوئی ہو۔ تبھی مجھے طب کی ایک اہم کتاب قرابادینی داکائی (مطبوعہ ۱۸۶۷ء) کا ایک نسخہ ذہن میں آ گیا کہ پنبہ دانہ (بیج بنولہ) اور مصری ہم وزن استعمال کرنے سے خون میں شکر کی سطح معمول پر آ جاتی ہے۔

اس موقع پر مجھے ایک اور واقعہ یاد آیا۔ ۱۹۶۷ء یا ۱۹۶۸ء کی بات ہے، میں پنجاب یونیورسٹی میں پڑھتا تھا۔ ایک دفعہ یونیورسٹی میں مشاعرہ تھا۔ میرا ذمے لگا کہ معروف شاعر احسان دانش سے وقت لوں۔ میری ان سے یاد اللہ تھی اور میں ان سے ملنے انار کلی جاتا رہتا تھا۔ اس دفعہ انہیں ملنے گیا تو مجھے اوپر بلا لیا۔ میں یہ دیکھ کر حیران رہ گیا کہ موصوف ایک کڑاہی میں سے کھرچ کھرچ کر حلوہ نوش کر رہے تھے۔ میں نے عرض کیا ’’دانش صاحب! آپ تو ذیابیطس کے مریض ہیں، یہ کیا کر رہے ہیں؟

فرمانے لگے ’’اب مجھے مٹھاس کچھ نہیں کہتی، میں بلا تکلف استعمال کر لیتا ہوں۔‘‘ ساتھ ہی فرمایا کہ ایک چھوٹا سا ٹوٹکا ہاتھ آ گیا ہے۔ ایک سنیاسی نے مجھے بتایا کہ جب بھی پیشاب کی حاجت ہو، پانی کا ایک گلاس پی کر پھر جائیں۔ لیکن اس عمل کو مستقلاً عادت بنانے کی ضرورت ہے، تب فائدہ ہو گا۔ میں نے پوچھا کہ دانش صاحب، کیا اس ترکیب کے بعد کبھی آپ کو ذیابیطس نہیں ہوئی؟ کہنے لگے کہ میں کسی دن میٹھا ضرورت سے زیادہ استعمال کر لوں، تو ۶ ماشہ گڑ مار بوٹی لے لیتا ہوں۔ اس کے علاوہ مجھے دوا کی ضرورت نہیں پڑی۔

ڈاکٹر طارق عزیز خواجہ میرے دوست ہیں۔ تین سال قبل ملاقات ہوئی تو میں نے پوچھا کہ ڈاکٹر صاحب! آپ کی ذیابیطس کا کیا حال ہے؟ کہنے لگے، ایک صاحب نے کلونجی استعمال کرنے کا کہا ہے، لیکن افاقہ نہیں ہوا۔ میں نے کہا، بھائی! یہ تو بہت زیادہ مقدار ہے۔ آپ صرف صبح نہار منہ کلونجی کے پانچ دانے استعمال کریں۔ انہوں نے ہامی بھر لی۔ کچھ دن پہلے ان سے ملاقات ہوئی۔ ذیابیطس کا پوچھا تو کہنے لگے، آپ کے کہنے کے مطابق پانچ دانے روزانہ استعمال کرتا ہوں۔ اب میری سطح ٹھیک رہتی ہے۔ کنجاہ ضلع گجرات سے ایک بزرگ طبیب آیا کرتے تھے۔ چند سال پہلے ان کا انتقال ہو گیا۔ انہوں نے ایک دفعہ ذیابیطس کا نسخہ بتایا اور ساتھ ہی یہ بھی کہا کہ اس سے ستر پچھتر فیصد مریض کامیاب ہوئے ہیں۔ نسخہ یہ ہے :

گڑمار بوٹی ۱۰ گرام۔ گٹھلی جامن ۱۰ گرام۔ پھلی کیکر ۱۰ گرام۔ ست گلو خالص ۲۵ گرام۔ سلاجیت ۲۵ گرام۔ کشتہ فولاد ۲۵ گرام۔ برگ نیم ۵۰ گرام۔ سونٹھ ۵۰ گرام۔ یہ ساری اشیا باریک پیس کر ملا لیں۔ صبح شام ۲۔۲ گرم بعد غذا تازہ پانی کے ساتھ لیں۔

ذکر ہو رہا تھا اسگندھ پاک کا! اپریل ۲۰۰۵ء کے بعد اسگندھ پاک کے دیگر فوائد بھی سامنے آئے۔ وہ پیش خدمت ہیں تاکہ عوام الناس ان سے فائدہ اٹھا سکیں۔

۱۔بعض خواتین کی چھاتیاں پست ہوتی ہیں۔ وہ ۱۰ گرام اسگندھ پاک میں ایک چاول جواہر مہرہ ملا کر صبح نہار منہ ناشتے سے پہلے استعمال کریں۔ ان شاء اللہ فائدہ ہو گا۔ اگر جواہر مہرہ میسر نہ ہو تو اسگندھ پاک میں ہم وزن بداری کند بوٹی شامل کر لیں صبح شام ایک ایک چمچ ٹھنڈے دودھ کے ساتھ ۴۰ روز استعمال کریں۔

۲۔مرگی کا دورہ بہت خطرناک ہوتا ہے۔ اس سے نجات کے لیے صبح نہار منہ اسگندھ پاک ۱۰ گرام اور رات سوتے وقت اطریل کبیر ۶ ماشہ میں ایک رتی کشتہ یاقوت شامل کر کے ۴۰ روز استعمال کیجیے۔ مرگی کے دورے سے نجات مل جائے گی۔

۳۔بعض لوگوں میں جسم کے مہرے ہل جاتے ہیں۔ وہ اسگندھ پاک میں ہم وزن ایک بوٹی بدھارا استعمال کریں۔ دونوں باہم ملا کر ۱۰۔ ۱۰ گرام صبح شام لیں۔ ان شاء اللہ ایک ماہ میں مہرے ٹھیک ہو جائیں گے۔

۴۔میرے شاگرد رشید حکیم عبدالواحد راوی ریان بیان کرتے ہیں کہ اگر کسی کے جسم میں ہڈیاں کمزور ہو جائیں تو اسگندھ پاک، بدھارا، سونٹھ اور سورنجاں ہم وزن باریک پیس کر ایک ایک چمچی صبح و شام دودھ کے ساتھ لیں۔ ڈیڑھ ماہ میں ہڈیاں پھر طاقت ور ہو جائیں گی۔

۵۔بعض مردوں کے مادے میں جراثیم کمزور ہوتے ہیں۔ انہیں چاہیے کہ وہ صبح شام نہار منہ اسگندھ پاک اور بدھارا ۳۔۳ ماشہ، چینی ۳ ماشہ اور کشتہ چاند ۴ چاول ملا کر چھوٹی چمچ دودھ سے لیں۔ رات سوتے وقت اطریفل کبیر چھوٹی۔ پانی کے ساتھ استعمال کریں۔ ۳ ماہ کے استعمال سے ان شاء اللہ جراثیم قابل تولید ہو جائیں گے۔

۶۔بعض افراد کا مسئلہ زیادہ سنجیدہ ہوتا ہے۔ وہ اسگندھ پاک ۳۰۰ گرام میں صندل سفید ۱۰ گرام۔ زیرہ سفید ۱۰ گرام۔ کشتہ فولاد ۱۰ گرام۔ کشتہ قلعی ۱۰ گرام شامل کر کے صبح شام دس گرام دودھ کے ساتھ استعمال کریں۔ مفید دوا ہے۔

۷۔جن نوجوانوں کو جریان اور احتلام کا عارضہ لاحق ہو، وہ اسگندھ پاک میں ہم وزن بدھارا شامل کر لیں صبح و شام نہار منہ ایک ایک چمچ دودھ کے کپ سے استعمال کریں۔ ان شاء اللہ ۱۵ روز میں مکمل فائدہ ہو جائے گا۔

۸۔آج کل جوڑوں کی بیماری عام ہے۔ بوڑھوں کے علاوہ نوجوان بھی اس بیماری میں مبتلا ہیں۔ اس مرض میں اسگندھ پاک ایک ایک چمچی صبح شام دودھ کے ساتھ استعمال کریں۔ ایک ماہ کافی ہے۔

۹۔بانجھ عورت روزانہ سپاری پاک نہار منہ ۹ ماشہ کھائے اور عصر کے وقت اسگندھ پاک ۹ ماشہ دودھ کے ساتھ لے۔ یوں حمل ٹھہر جاتا ہے۔

۱۰۔ایک تولہ اسگندھ پاک رات کو ایک پاؤ دودھ میں بھگو دیں۔ صبح مل چھان کر پی لیں۔ ذیابیطس کے علاج میں مفید ہے۔

۱۱۔مضمون لکھ رہا تھا کہ مانانوالہ ضلع شیخوپورہ سے ایک صاحب کا فون آیا۔ انہوں نے ایک ماہ اسنگدھ پاک استعمال کی تھی۔ موصوف ہیپاٹائٹس سی میں مبتلا تھے۔ انہیں بھی اس سے فائدہ پہنچا۔

ں%����C `C کیم عبدالحکیم قصوری کا مجرب ہے۔ بہت عرصہ برما میں رہے۔ آخری عمر بہاولنگر میں گزاری وہ ساری زندگی اپنے مریضوں کو یہ نسخہ استعمال کراتے رہے۔

ھوالشافی : سقمونیا ولایتی۔ گوگل صاف شدہ۔ مصبر زرد۔ عصرہ ریوند خطائی ۱۲۔ ۱۲ گرم۔ پہلے گوگل کو پانی میں حل کریں اور دیگر ادویہ کا سفوف ملا کر چنے کے برابر گولیاں بنا لیں اور رات سوتے وقت ۱ تا ۳ گولی نیم گرم پانی یا دودھ کے ساتھ استعمال کریں۔ فوری قبض کشائی کرے گی۔

۴۔ثابت اسپغول ایک تولہ۔ گائے کا دودھ ایک پاؤ  لے کر اس میں ایک تولہ خالص بادام روغن ملائیں۔ رات سوتے وقت لے لیں چند دن کے استعمال سے پاخانہ کھل کر آئے گا۔

۵۔ھوالشافی : گل سرخ ۲۵۰ گرام۔ سنا مکی ۲۵۰ گرام۔ دونوں دواؤں کو رات بھر ایک کلو پانی میں تر کریں اور صبح آگ پر جوش دے کر پکا لیں۔ جب دو تہائی پانی سوکھ جائے تو ۷۵۰ گرام مصری ملا کر محفوظ رکھیں۔ نہایت مزیدار دوا تیار ہے۔ دوائی کی دوائی۔ مٹھائی کی مٹھائی۔ رات کو سوتے وقت چھ تا ۱۲ گرام دودھ سے لے لیں۔

۶۔گلاب کے پھولوں کی بنی ہوئی گل قند ۲۵۰ گرام۔ ہرڑ جلابہ ۵۰ گرام۔ عرق گلاب آدھ کلو۔ جلابہ ہرڑ کو کھرل میں باریک پیس کر گل قند میں شامل کر کے نیم گرم دودھ سے لیں۔ یہ بہترین قسم کی دوا ہے اور اس سے ہر ایک کو فائدہ ہوتا ہے۔

۷۔یہ نسخہ بہترین قبض کشا، مخرج بلغم ہے۔ پیٹ کے کیڑوں کو خارج کرتا ہے۔

ھوالشافی : مصبر سیاہ ۲۵۰ گرام۔ سونٹھ ۲۵۰ گرام۔ سرکہ ۱۶۰ گرام۔ سنلائٹ صابن کا ایک ٹکڑا ۵۰ گرام۔ سب سے پہلے مصبر اور سونٹھ کو باریک پیسیں۔ پھر صابن کو سرکہ میں ڈال کر کھرل کریں۔ جب اچھی طرح حل ہو جائے تو باقی سفوف اس میں شامل کر لیں اور خشک کر کے چنے کے برابر گولیاں بنائیں۔ رات کو سوتے وقت ۱ تا ۲ گولیاں دودھ کے ساتھ استعمال کریں۔

۸۔یہ دوا قبض کشا اور مسہل ہے۔ دائمی قبض میں تھوڑی مقدار میں ۱ تا ۳ گولی دینی چاہیے تاکہ اجابت با فراغت ہو جائے لیکن اگر ان گولیوں کو جلاب کے لیے استعمال کرنا ہو تو ۴ تا ۶ گولیاں استعمال کرائیں۔

ھوالشافی : ست صبر سقوطری ۱۲ گرام۔ گودہ اندرائن ۶ گرام۔ ستمو ۶ گرام۔ غاریقون ۶ گرام۔ اجوائن خراسانی ۶ گرام۔ سب ادویہ کو الگ الگ پیس لیں اور شہد ملا کر چنے کے برابر گولیاں بنا لیں۔

صبر سقوطری کو تیار کرنے کا طریقہ یہ ہے کہ صاف ستھرا سقوطرہ کا مصبر لے کر اسے کوٹ کر باریک کر لیں اور دس گناہ پانی میں حل کر کے رکھ دیں۔ ہر ایک گھنٹہ بعد مسلسل بارہ گھنٹے اسی میں چمچ پھیرتے رہیں۔ پھر ۱۴ گھنٹے اس کو محفوظ پڑا رہنے دیں۔ اس کے بعد پانی کو نتھار کر آگ پر پکائیں۔ جب گاڑھا ہو جائے تو آگ سے نیچے اتار لیں۔ پھر اس کو پانی کی بھاپ میں زیادہ گاڑھا کریں حتیٰ کہ بھاپ اڑنا بند ہو جائے۔ یہ وہ دوا ہے جو قبض کے لیے انتہائی مفید ہے اور ہمارے دواخانہ میں گزشتہ ۷۵ سال سے زیر استعمال ہے۔
$














      @رعشہ اور دمے کا تیر بہدف نسخہ‪@‬
$
     بیتس قدرتی اجزا سے بننے والی دوا بیسیوں امراض میں موجب شفا ہے

میرے مطب کے سامنے ایک جیپ آ کر رکی۔ درمیانی قدوقامت کے قدرے بھاری بھر کم ایک شخص گاڑی سے اترے۔ عمر یہی پینتیس چھتیں سال۔ مطب آئے اور پوچھنے لگے ’’اسگندھ پاک ہے؟‘‘

میں نے نفی میں جواب دیا‘ کہنے لگے ’’اسگندھ پاک بہت اچھی دوا ہے‘ اسے تیار کر کے رکھا کریں۔‘‘

میں نے انہیں بیٹھنے کی دعوت دی اور ان کا تعارف حاصل کرنا چاہا۔ کہنے لگے ’’گوجرانوالہ سے آیا ہوں۔ پادری ہوں‘ حکمت کا شوق بھی ہے۔ بے شمار مریض میرے پاس آتے ہیں۔ آپ کے دواخانے سے ادویہ منگوا کر مریضوں کو اکثر استعمال کراتا ہوں۔‘‘

میں نے پوچھا‘ اسگندھ پاک آپ کن مریضوں کو دیتے ہیں؟‘‘

کہنے لگے ’’پرانی کھانسی اور دمے کے امراض میں اسے مفید پایا ہے۔ کسی دواخانے سے نہیں ملتی‘ خودہی تیار کرتا ہوں۔ اگر آپ اسے تیار کریں تو یہ بڑی خدمت ہوگی۔‘‘

میں نے وعدہ تو نہ کیا لیکن شکریہ ضرور ادا کر دیا۔ یہ ۱۹۷۹ء کا واقعہ ہے۔ دو دن بعد ایک اور بھاری بھر کم شخص میرے مطب آیا۔پیوند لگے ہوئے سیاہ کپڑے‘ بڑی داڑھی اور گھنی مونچھیں‘ ٹانگوں اور بازوؤں میں گھنٹیاں بند ھی ہوئیں۔ جب وہ چلتا‘ تو ٹن ٹن کی آواز دورتک سنائی دیتی۔ وہ اسی حالت میں میرے پاس آکر رکا اور دست سوال  دراز کیا۔ میں نے غلے میں سے ایک روپیہ نکالا اور اسے دے دیا لیکن وہ وہیں کھڑا رہا۔ میں نے پوچھا ’’بابا! اب کیا بات ہے؟‘‘

کہنے لگا ’’تم حکیم عبداللہ صاحب کے کیا لگتے ہو ؟‘‘

میں نے کہا’’ ان کا بیٹا ہوں۔‘‘

ایک دم اس کا لہجہ بدل گیا‘ کہنے لگا ’’سائیں! وہ بہت بڑے آدمی تھے‘ تم بھی طب میں دلچسپی رکھتے ہو؟ ‘‘

میں نے کہا ’’جی تھوڑی بہت ہے۔‘‘

اچانک اس نے مجھ سے پوچھا کہ تمہارے پاس اسگندھ پاک ہے؟ یا اللہ خیر! ابھی پرسوں ایک پادری نے اسگندھ پاک کا پوچھا تھا‘ اب ایک ملنگ پوچھ رہا ہے۔ میں نے کہا ’’بابا! اسگندھ پاک تو نہیں ہے۔‘‘

کہنے لگا ’’اتنی اچھی دواسے تمہارا مطب خالی ہے۔ سائیں یہ دواضرور بناؤ۔‘‘

میں نے پوچھا ’’مگر اس کا فائدہ‘ تم نے یہ دوا کہیں استعمال کی ہے؟‘‘

کہنے لگا’’ میرا نام ملتان شاہ ہے۔ میرے پاس بھی مریض آتے ہیں اور میں انہیں دوا دیتا ہوں۔ ایک دفعہ بواسیر کا مریض میرے پاس آیا۔ بہت علاج کیا‘ دوائیں بدل بدل کر دیں لیکن اسے فائدہ نہ ہوا۔ میں نے موکل قابو کیے ہوئے ہیں۔ جب کسی کو فائدہ نہ ہو‘ تو ان سے مدد لیتا ہوں۔ اس موقع پر بھی میں نے ایک موکل جن کو حاضر کیا اور اس سے مشورہ چاہا۔ اس نے بتایا کہ پاکستان بننے سے پہلے وہ روڑی ضلع حصار میں حکیم محمد عبداللہ کے دواخانے میں انسانی روپ میں کام کرتا تھا۔ ان دنوں ان کے پاس بواسیر کا ایک مریض آیا جو ہر قسم کے علاج کروا کے تنگ آیا ہوا تھا۔ حکیم محمد عبداللہ نے اسے اسگندھ پاک بنا کردی جس سے وہ چند ماہ میں شفایاب ہو گیا۔ آپ بھی اپنے مریض کو یہی دوادیں۔ میں نے بھی مریض کو اسگندھ پاک دی اور الحمد للہ وہ تین ماہ سے پہلے ہی ٹھیک ہو گیا۔‘‘

اس نے پھر تاکیداً کہا کہ مطب کی کامیابی کے لیے اسگندھ پاک کا ہونا بہت ضروری ہے۔ مجھے ملتان شاہ کی بات پر یقین تو نہ آیا۔ نجانے اس کی بات میں صداقت تھی بھی یا نہیں لیکن مجھے اسگندھ پاک تیار کرنے کی تلقین کرنے والا یہ دوسرا شخص تھا۔

اس واقعہ کو پانچ چھ دن گزرے تھے۔ میں دوپہر کو مطب سے اٹھنے ہی والا تھا کہ صاف ستھرے لباس میں ملبوس‘ دبلے پتلے ایک صاحب مطب میں داخل ہوئے۔ انہوں نے تعارف کروایا کہ وہ سرگودھا کے ایک کالج میں پرنسپل ہیں اور اسگندھ پاک لینے آئے ہیں۔ میں نے معذرت کی اور کہا کہ آئندہ جب بھی وہ آئیں گے‘ دواتیار ملے گی۔ پھر میں نے ان سے پوچھا کہ آپ کو کس مقصد کے لیے اسگندھ پاک درکار ہے؟

فرمانے لگے ’’دمے کا پرانا مریض ہوں۔ مجھے کسی نے اسگندھ پاک استعمال کرنے کا مشورہ دیا۔ بازار میں دوانہ ملی تو حکیم محمد عبداللہ کی ’پاکستان وہندوستان کی جڑی بوٹیاں‘ نامی کتاب سے نسخہ خاصل کیا اور اسے تیار کیا۔ نسخہ معجزہ نماز ثابت ہوا۔ اب میں اسے بنا کر اپنے پاس رکھتا ہوں۔ کچھ عرصہ قبل میرے والد کی نظر ضائع ہوگئی۔ کراچی‘ لاہور اور اسلام آباد کے تمام بڑے ہسپتالوں کے کئی ماہرین کو دکھایا۔ سب کا ایک ہی جواب تھا کہ آنکھ کی طرف جانے والے اعصاب سوکھ گئے ہیں‘ انہیں ٹھیک کرنا ان کے بس میں نہیں۔ لہٰذا آپ کے والد کی بینائی ٹھیک نہیں ہو سکتی۔

’’ہم خاموش ہو کر بیٹھ گئے۔ والد صاحب رفتہ رفتہ سارے کاموں سے معذور ہو گئے تھے۔ بس کسی بچے کا ہاتھ پکڑ کر مسجد میں نماز پڑھ آتے۔ اس طرح کافی عرصہ گزر گیا۔ ایک دفعہ انہیں شدید کھانسی کی تکلیف ہوئی۔ مجھے کہنے لگے۔ ’’بیٹے! تم جو دمے والی دوا کھاتے ہو‘ مجھے بھی دو۔ شاید اسی سے شفامل جائے‘ وہ پھر صبح وشام کھانے سے پہلے ایک ایک چمچ اسگندھ پاک دودھ سے لینے لگے۔ دوا کھاتے ہوئے کئی دن گزرگئے۔ ایک دن میں ان کے پاس بیٹھا ہوا تھا۔ اچانک مجھے کہنے لگے ’عبدالحمید! تم نے نیلے رنگ کے کپڑے پہنے ہوئے ہیں؟‘

’’میں نے حیرانی سے ان کی طرف دیکھا اور اثبات میں جواب دیا۔ فرمانے لگے’ مجھے لگتا ہے میری نظر بحال ہو رہی ہے۔ ڈاکٹروں نے تو جواب دے دیا تھا لیکن میں اپنی آنکھوں کو جھٹلا نہیں سکتا۔ میرا خیال ہے کہ اللہ کی یہ مہربانی اسگندھ پاک کی وجہ سے ہوئی ہے۔‘

’’میں نے انہیں کہا’ ابا جان! یہ دوا آپ باقاعدگی سے استعمال کرتے رہیں۔ ‘ انہوں نے چار ماہ یہ دوا باقاعدگی سے استعمال کی اور اللہ کے فضل سے ان کی بینائی بحال ہوگئی۔

اگلے روز میرا بھتیجا اور سلیمانی لیبارٹریز‘ جہانیاں کے سر براہ خالد حمید سلیمانی میرے پاس آئے۔ انہوں نے پنچاب یونیورسٹی سے ایم فارمیسی کی ہوئی ہے۔ میں نے ان سے تینوں واقعات بیان کیے اور کہا کہ اسگندھ پاک کی تیاری شروع کرو اور مجھے بھی روانہ کردو۔ اس وقت سے اب تک یہ دواباقاعدگی سے تیار ہور ہی ہے۔

اکثر مریض نبض دکھائے بغیر اسگندھ پاک طلب کرتے اور لے جاتے ہیں۔ بعض مریض تو درجنوں کے حساب سے یہ دوا لیتے ہیں‘ کہتے ہیں اس کے استعمال سے ان کی جسمانی طاقت بحال رہتی ہے۔ اس دوا کی تیاری میں تیس بتیس ادو یہ استعمال ہوتی ہیں۔ میں اس کا نسخہ اور فوائد سپرد قلم کر رہا ہوں۔ امید ہے آپ بھی بنا کر اس سے فائدہ اٹھائیں گے۔

سفوف نمبرایک

اسگندھ ناگوری۔ ۴۰ تولہ ۔سونٹھ۔ ۲۰ تولہ ۔مگھاں (فلفل دراز) ۱۰ تولہ مرچ سیا۔ ۱۰ تولہ یہ سب ادویہ الگ الگ کوٹ کر سفوف بنائیں پھر ملالیں۔

پپلامول۔ زیرہ سفید۔ گلو۔ تگر۔ جائفل۔ خس۔ نیتربالا۔ صندل سفید۔ گری ناریل۔ ناگرموتھا۔ خشک دھنیا۔ گل دھاوا۔ طباشیر۔ آملہ۔ کافور۔ بھیم سینی۔ جڑسانٹھ۔ کتھہ سفید۔ چترک۔ ستارہ۔ بیخ نیشکر ۔ اجمود ہرایک۔ چھ چھ ماشے۔

یہ سب چیزیں کوٹ کر سفوف بنالیں اور درج بالا آمیزے میں شامل کریں۔ اسگندھ پاک تیار ہے۔ اسے چینی کے مرتبان میں رکھیں۔

ترکیب استعمال: روزانہ علی الصباح مریض کو یہ دوا دوتولہ گائے یا بھینس کے آدھ کلو دودھ کے ساتھ بطور ناشتہ کھلائیں۔

فوائد: یہ دوابدن کے کئی امراض کے لیے اکسیر ہے۔ جن بچوں‘ عورتوں یا مردوں کا جسم سوکھا سڑا ہو اور وہ کمزوری اور لاغری محسوس کرتے ہوں‘ اس کے استعمال سے ان کا جسم فربہ ہو جاتا ہے۔ چہرے کی بے رونقی وپژ مردگی دور کر کے اسے بارونق اور جاذب نظر بناتی اور چہرے کی رنگت نکھارتی ہے۔

کھانسی اور دمے کی لاجواب دوا ہے۔ معدے اور جگر کے امراض کے لیے اکسیر سے بڑھ کر ہے۔ خاص طور پر دونوں اعضا کی کمزوری رفع کرتا ہے۔ خون کی شدید کمی اور یرقان کا قلع قمع کرتا ہے۔ تاپ تلی اور تلی کے ورم کے لیے مفید ہے۔ پیٹ کے درد کے لیے لاجواب ہے۔ دوماہ کے استعمال سے خونی یا بادی بواسیر‘ سنگرہنی اور بائو گولہ رفع ہو جاتے ہیں۔

خواتین کی تقریباً تمام بیماریوں کے لیے مفید ہے۔ امراض رحم کے لیے بے حد مؤثر اور مفید ہے۔ کثرت حیض‘ ایام خاص کے علاوہ دیگر دنوں میں خون آنا اور لیکوریا وغیرہ کو اس کے استعمال سے فائدہ ہوتا ہے۔ یوں کمزور اور نحیف بچہ بھی تندرست ہو جاتا ہے۔ مردوں کے لیے بھی بے حد مفید ہے۔ اس دوا کے مسلسل استعمال سے بڑھاپے کی کمزوریاں غائب ہو جاتی ہیں۔ جریان‘ احتلام وغیرہ دور کرنے کے لیے عجیب الاثر دوا ہے۔ جوانوں کو قبل ازوقت بوڑھا ہونے سے بچاتی ہے۔

قبض کشائی کے لیے دنیا میں اس سے بڑھ کر کوئی دوا نہیں۔ یہ دوا اعضائے رئیسہ وشریفہ کو توانائی بخشتی اور مجلوق کے افعال بدن کو با قاعدہ بناتی ہے۔ میرے شاگرد رشید (حکیم عبدا لواحد‘ بستی راوی ریان) نے بتایا کہ رعشے کے کئی برس پرانے مریضوں کو صبح نہارمنہ ۲ تولہ اسگندھ پاک‘ عصر کے وقت ۲ چاول جواہر مہرہ اور رات کو ۲ گولی جب رسائن مقلی کھلانے سے یہ مرض ہمیشہ ہمیشہ کے لیے دور ہو جاتا ہے۔

(حکیم عبد الوحید سلیمانی، اردو ڈائجسٹ اپریل ۲۰۰۵ء)
$















        @زعفران‪@‬
$
    جنوری ۲۰۱۱ء میں مجھے عمرہ پر جانے کی توفیق ملی۔ مکہ میں ۱۵ روزہ قیام کے بعد ہم نے مدینہ شریف حاضری دی۔ پاکستان سے روانگی کے وقت میں نے ان لوگوں کے پتے لے لیے تھے جن سے وہاں میں نے رابطہ کرنا تھا۔ مدینہ شریف پہنچتے ہی میں نے وہاں رہنے والوں سے رابطے کیے اور انہیں میں نے بتایا کہ فلاں ہوٹل میں ٹھہرا ہوا ہوں اور اس وقت سے لے کر اس وقت تک آپ کو مل سکتا ہوں۔ ان میں سے بے شمار لوگوں سے ملاقات ہوئی۔ ان ہی میں ایک حکیم محمد اسلم غم نوش تھے۔ حکیم صاحب قصبہ مڑل ضلع ملتان کے رہنے والے ہیں اور گزشتہ ۳۶ سال سے مدینہ منورہ میں مقیم ہیں۔ آج کل مسجد نبوی میں پڑھا رہے ہیں۔ مستند حکیم ہیں۔ عربی زبان پر عبور حاصل ہے۔ جب وہ میرے پاس ہوٹل میں تشریف لائے تو والد گرامی استاذ الحکماء حکیم محمد عبداللہ کی شہرہ آفاق طبی کتاب کنز المجربات جلد اول کا عربی ترجمہ ان کے پاس موجود تھا۔ وہ یہ ترجمہ میرے لیے ہی لائے تھے۔ انہوں نے بتایا کہ دوسری جلد کا ترجمہ بھی انہوں نے شروع کر دیا ہے۔ انہوں نے امید ظاہر کی کہ اس سال کے آخر تک وہ تینوں جلدوں کا ترجمہ مکمل کر لیں گے۔ ان سے بے شمار طبی نسخوں کا تبادلہ ہوا۔ ان کے ساتھ ۱۰۔ ۱۲ سال کا ایک خوبصورت سا بچہ بھی تھا۔ میں نے اس بچے کی صحت مندی اور خوبصورتی کی تعریف کی اور ان سے پوچھا کہ آپ کے اور بچے بھی ہیں۔ کہنے لگے میرے دس بچے تھے لیکن وہ سب کے سب جنت البقیع میں دفن ہیں۔ میں نے بچوں کی وفات پر تعزیت کی۔ پھر ادھر اُدھر کی گفتگو شروع ہوئی تو حکیم غم نوش صاحب نے مجھے بتایا کہ جب میں ۳۶ سال پہلے مدینہ شریف آیا تو میری ایک صاحب سے ملاقات ہوئی۔ وہ بڑے وجیہہ، تندرست اور صحت مند شخص تھے۔ میرے خیال میں پورے سعودی عرب میں ان جیسا خوبصورت آدمی کوئی نہیں ہو گا۔ میری ان سے دوستی بڑھتی گئی۔ اللہ نے ان کو بیٹے سے نوازا۔ بیٹا بڑا ہوا اب وہ مکمل نوجوان ہے اور باپ ہی کی طرح بلکہ ان سے بھی بڑھ کر خوبصورت ہے۔ ایک دفعہ میں نے ان سے پوچھا کہ آپ کی صحت اور خوبصورتی کا راز کیا ہے؟ کہنے لگے کہ میرے والد صاحب بچپن میں گرم دودھ میں ۳ تریاں زعفران ملا کر رات کو مجھے پلایا کرتے تھے۔ جب میں جوان ہوا تب بھی میں تریاں ملا کر دودھ پیتا رہا اور اب اپنے بچوں کو بھی پلا رہا ہوں۔ اس سے مجھے اور میرے بچوں کو ۲ فائدے ہوئے۔ ایک تو مجھے کبھی کوئی بڑی بیماری نہیں آئی اور دوسرا میرا رنگ نکھرتا چلا گیا۔ اب یہی دوا میں نے اپنے بچوں کو دینا شروع کی اور الحمدللہ وہ بھی حسن و جمال کا نمونہ ہیں۔ حکیم صاحب کہنے لگے میں نے اپنے بیٹے کو بھی یہی دوا دی۔ الحمدللہ وہ بھی انتہائی تندرست اور خوبصورت ہے۔ پاکستان واپس آ کر میں نے اپنے چھوٹے بھائی حکیم عبدالرحمن سلیمانی سے زعفران والے اس نسخہ کا ذکر کیا تو وہ کہنے لگا۔ ’’آیورویدک طب میں ایک نسخہ ہے کہ اگر عورتوں کو دوران حمل زعفران کی ۳ تریاں گرم دودھ میں حل کر کے دی جائیں تو بچہ خوبصورت پیدا ہوتا ہے۔"

زعفران کشمیر میں پیدا ہوتا ہے۔ اسے ایسی اونچی زمین میں بوتے ہیں جہاں پانی بالکل نہیں ٹھہرتا۔ اس کی جڑ آلو کی جڑ کی طرح ہوتی ہے۔ کشمیری زعفران کے علاوہ سپین، اٹلی، شام، مصر اور ایران میں بھی خوب پیدا ہوتا ہے۔ زعفران کا درخت چھوٹا، پتے لمبے اور پتلے ہوتے ہیں۔ اس کا پھول نیلے رنگ کا ہوتا ہے جو نومبر دسمبر میں نکلتا ہے۔ اس پھول کے اندر نارنجی رنگ کے ریشے کو زعفران کہتے ہیں۔ جب پھول کھلنے کے قریب ہوتے ہیں تو ان کو بہت تڑکے تاروں کی چھاؤں میں توڑتے ہیں۔ ان کے اندر کے ریشوں کو چن کر سفید کاغذ پر پھیلا کر انہیں حرارت دے کر خشک کر لیتے ہیں۔ اس کے ۳۰ ہزار پھولوں سے ۲۵۰ گرام کے قریب زعفران نکلتی ہے۔

زعفران کو زبان پر رکھیں تو زبان پر تھوڑی سی جلن ہوتی ہے اور زبان سے خوشبو آتی ہے۔ اس کا رنگ زردی مائل سرخ ہوتا ہے۔ اس کے ریشے کے دونوں سرے برابر ہوتے ہیں۔ اس کا سوکھا ہوا ریشہ باریک اور ہلکا ہوتا ہے۔ اس کا مزاج بہت زیادہ گرم نہیں ہوتا۔ یہ دوسرے درجہ میں گرم اور پہلے میں خشک ہے۔

زعفران کے مختلف زبانوں میں مختلف نام ہیں۔ ہندی میں اس کو کیسر کہتے ہیں۔ انگریزی میں اس کا نام سیفرن ہے۔ لاطینی اور یونانی میں اس کو کروکس کہا جاتا ہے۔ بنگلہ میں اس کو جعفران کہتے ہیں۔

زعفران طبیعت کو فرحت بخشتی ہے۔ گردہ، مثانہ اور جگر کو قوت اور طاقت پہنچاتی ہے۔ جسم پر ہر طرح کی سوجن اور ریاح کو تحلیل کرتی ہے۔ گردے اور مثانہ کو مواد سے صاف کرتی ہے۔ گردے کے درد کو دور کرتی ہے۔ آنکھ میں پانی ملا کر سلائی ڈالنے سے آنکھ کے درد اور سرخی کو دور کرتی ہے۔ روزانہ رات ایک ایک سلائی آنکھ میں ڈالنے سے نظر کو تیز کرتی ہے۔ جسم میں سردی کی وجہ سے ہونے والے درد اور پسلی کے درد میں فائدہ مند ہے۔ جسم میں اگر مادہ منویہ کم ہو تو اسے پورا کرتی ہے۔ جن خواتین کو حیض رک رک کر آتا ہو یا جن مردوں کے پیشاب میں رکاوٹ ہو اسے جاری کرتی ہے۔ اگر کسی کا پیشاب آنا  رک جائے تو اس کے منہ میں اس کا ایک تار رکھ دیں، چند منٹ میں پیشاب جاری ہو جائے گا۔ آنکھ پر اگر گوہانجنی نکلی ہو تو ڈیڑھ رتی زعفران کو ۳ قطرے پانی کے ساتھ پیس کر گوہانجنی پر لگائیں، ان شاء اللہ فائدہ ہو گا۔ جس گھر میں چھپکلیاں بہت زیادہ ہوں وہاں ایک برتن میں تھوڑا سا زعفران کھلا رکھ دیں۔ چھپکلیاں بھاگ جائیں گی۔ اگر کسی مریض کو خارش نے بہت زیادہ تنگ کیا ہو تو پانی میں ۳ ماشہ زعفران گھول کر پلائیں خارش ٹھیک ہو جائے گی۔ تسہیل ولادت کے لیے ساڑھے ۴ ماشہ زعفران پلانے سے بچہ فوراً پیدا ہو جاتا ہے۔

۱۹۴۸ء میں جب میں صرف ۴ سال کا تھا میری والدہ امت العزیز ایک بچی امت السلام کی پیدائش کے موقع پر فوت ہو گئیں۔ اس کے بعد والد صاحب کہتے ہیں کہ ملک میں ایسے بہت سے کیس سامنے آئے جن میں مائیں اپنے بچوں کو چھوڑ کر راہی ملک عدم ہوئیں۔ اس موقع پر لاہور کے معروف طبیب حکیم عبدالمجید سیفی تعزیت کے لیے لاہور سے جہانیاں آئے اور ساتھ ہی یہ نسخہ بھی عنایت کر گئے۔ زعفران، عنبر، جدوار تینوں اشیا ہم وزن لے کر دانہ ماش کے برابر گولیاں بنا لیں۔ وضع حمل سے ۲ ہفتے قبل ۴ گولیاں صبح نہار منہ اور ۳ گولیاں شام دودھ سے دیں۔ جس روز وضع حمل کی امید ہو اس روز ۵ گولیاں صبح کے وقت اکٹھی اور بعد از وضع حمل ۱۰ گولیاں دیں۔ بچہ آسانی سے پیدا ہو گا اور زچہ بھی کمزور نہ ہو گی۔

ایک خاتون کو کئی دن سے درد زہ کی شکایت تھی لیکن بچہ کی پیدائش نہیں ہوتی تھی۔ اس کو تھوڑی مقدار میں زعفران نے بھی کوئی فائدہ نہیں دیا بالآخر اسے ۷ گرام زعفران دی گئی جس سے بچے کی پیدائش آسانی سے ممکن ہو گئی۔

جن لوگوں کی نیند اچاٹ ہو گئی ہو اور انہیں کسی بھی صورت نیند نہ آتی ہو، زعفران، افیون اور تج تینوں ہم وزن لے کر کل روغن میں پیس کر منہ اور چہرے پر مل دیا جائے تو فوراً نیند آ جائے گی۔

آج کل بخار کا زمانہ ہے۔ تقریباً ہر دوسرا شخص بخار میں مبتلا نظر آتا ہے۔ اگر ایک رتی زعفران پانی کی گلوری میں رکھ کر مریض کو کھلائیں تو دن میں دو بار ایسا کرنے سے بخار اتر جاتا ہے۔ اگر ہم وزن دارچینی اور زعفران کی گولی بنا کر مریض کو کھلائی جائے درد شکم دور ہو جاتا ہے۔ زعفران اور عاقر قرحا کی دو دو رتی کی گولیاں بنا کر دی جائیں تو عورتوں کو حیض کی تنگی دور ہو جاتی ہے۔

اگر کسی کو ورمِ جگر ہو تو کریلے کا رس ایک چمچ ۳ تریاں زعفران حل کر کے ۱۵ دن میں ورم جگر تحلیل ہو جائے گا۔

اگر کسی کو بھوک لگنا بالکل بند ہو گئی ہو تو ایک بڑا چمچ کاغذی لیموں کا رس لے کر اس میں ۳۔۴ تریاں زعفران ملا کر دیں بھوک کھل جائے گی۔

اگر کسی کو شوگرکا عارضہ ہو تو ایک بڑا چمچ گھی لے کر اس میں ۳ تریاں زعفران ملا کر ایک ہفتہ صبح و شام کھلائیں، شوگر کا افاقہ ہو گا۔

کہروڑ پکا کا زعفران …!

آج سے ۳۔۴ سال پہلے ایک شخص میرے پاس زعفران لے کر آئے اور کہنے لگے کہ آپ کو زعفران کی ضرورت ہے۔ میں نے پوچھا آپ کے پاس کتنا ہے؟ کہنے لگے چاہے آپ ۱۰۰ من لے لیں۔ میں نے کہا مذاق چھوڑیں، آپ کتنا دے سکتے ہیں؟ کہنے لگے میں مذاق نہیں کر رہا آپ کو جتنا مطلوب ہو میں اتنا حاضر کر دوں گا۔ میں نے پوچھا نرخ کیا ہے۔ کہنے لگے ۵۰۰ روپے کلو۔ میں نے کہا حضرت! آپ کو پتا ہے کہ آج کل اس کا نرخ ۵ لاکھ روپے کلو ہے، اس پر وہ خاموش رہا۔ میں نے اس سے پوچھا کہ یہ زعفران کشمیری ہے ایرانی یا اٹلی کا۔ کہنے لگے حکیم صاحب یہ زعفران ان تینوں جگہوں کا نہیں ہے بلکہ یہ کہروڑ پکا کا ہے۔ میں نے کہا کیا مطلب! کہنے لگے ہم نے کہروڑ پکا میں کاشت کیا اور منوں کی تعداد میں پیدا ہوا ہے۔ بعد میں، میں نے کہروڑ پکا سے پتا کیا تو معلوم ہوا کہ یہ زعفران نہیں کسنبہ ہے۔ شکل اس سے ملتی جلتی ہے لیکن نہ فوائد وہ ہیں نہ تاثیر، اس لیے زعفران خریدنا ہو تو بہت چھان پھٹک کر کے خریدیں۔ آج کل زعفران قدرے سستا ہوا ہے۔ میں نے چند روز پہلے اکبری منڈی لاہور سے اس کا نرخ معلوم کیا تو ایک لاکھ ۶۰ ہزار روپے کلو تھا۔ پاپڑ منڈی میں اس کا پرچون نرخ ۲ لاکھ روپے کلو ہے۔


) حکیم عبدالوحید سلیمانی، اردو ڈائجسٹ۔ مئی ۲۰۰۶ء (
$













      @سملو سے بیماریوں کو منہ توڑ جواب دیجئے‪@‬
$
    ایک تجربے کار طبیب اپنے سینے میں پوشیدہ قیمتی طبی نسخے افادہ عام کیلیے وا کرتے ہیں

  مارچ 2004ء کے اردو ڈائجسٹ  میں سملو پر میرا مضمون چھپا، تو پاکستان کے کونے کونے سے لوگوں نے رجوع کیا۔ میں نے دس ہزار افراد کو یہ بوٹی مفت فراہم کی۔ بھارت، بنگلہ دیش اور پاکستان کےبے شمار اخبارات و رسائل نے اردو ڈائجسٹ کے حوالے سے یا  بلا حوالہ اسے نقل کیا۔ بے شمار طبی جرائد نے اسے اپنے صفحات میں جگہ دی۔ بوٹی حاصل کرنے کے لیے برصغیر کے علاوہ سعودی عرب، شارجہ، دبئی، کویت، ایران، برطانیہ، امریکہ، کینیڈا، برازیل، جرمنی اور آسٹریلیا سے بھی لوگوں نے رابطہ کیا۔ ایسا لگتا ہے کہ اردو ڈائجسٹ کا دائرہ اثر دنیا کے تمام ممالک تک پھیلا ہوا ہے۔

  ناسپاس گزاری ہو گی اگر میں ان اصحاب کا شکریہ ادا نہ کروں جو مجھے وقتاً فوقتاً سملو بوٹی بلا قیمت ارسال کرتے ہیں اور میں بھی بلا معاوضہ مستحق مریضوں کو دیتا ہوں۔ ڈاکٹر محبوب خان خاکوانی پہلے مجھے ہر ماہ ایک دو کلو سملو بھیجا کرتے تھے، اب دو بوری بھیجتے ہیں۔ مانسہرہ، بالاکوٹ، کشمیر اور شمالی وزیرستان سے بھی لوگ گاہے بگاہے بھجواتے ہیں۔ ماہ جون میں مجھے زیارت )بلوچستان( جانے کا اتفاق ہوا۔ زیارت، باباخرواری اور دوزخ تنگی کے علاقوں میں زرد سملوکے ہزارہا پودے لگے ہوئے دیکھے۔  لورالائی جانے کا اتفاق ہوا تو درگئی، قلعہ سیف اللہ اورسنجاوی کے اطراف میں بھی پودے نظر آئے۔ خوشی ہوئی کہ صرف شمالی علاقہ جات ہی نہیں بلوچستان بھی اس نعمت سے مالامال ہے۔ وہاں کے لوگوں سے اس کا نام پوچھا تو معلوم ہوا کہ لوگ اسے "زرل" کہتے ہیں۔ بعض جگہ اسے "کورئے" کہہ کر پکارا جاتا ہے۔ اردو ڈائجسٹ میں میرا مضمون چھپنے سے پہلے ایبٹ آباد میں اس کا نرخ ۴۰ روپے کلو تھا، مضمون کی مقبولیت کے بعد اس کی مانگ بڑھی تو دکانداروں نے 100 روپے کلو کر دیا۔

  بالاکوٹ سے ایک ہفت روزہ "سیف الملوک" نکلتا ہے۔ مارچ 2004ء میں میرا مضمون چھپا تو 17 اپریل کے سیف الملوک میں جناب گلزار شاہ ٹانگڑی نے سنبل اور سرطان کے عنوان سے ایک مضمون لکھا جس کے مفید حصے پیش ہیں:

  قارئین کرام!  اردو ڈائجسٹ کی مارچ 2004ء کی اشاعت میں ایک مضمون سملو کے عنوان سے شائع ہوا ہے۔ بار بار اسے پڑھا اور غور کیا کہ یہ کون سی بوٹی ہے؟ آخر اس نتیجے پر پہنچا کہ یہ دراصل سمبل یا سمبل نامی عام جھاڑی ہے جس کی جڑ زرد رنگ کی ہوتی ہے۔ ہمارے علاقے میں یہ کانٹے دار جھاڑیاں بکثرت پائی جاتی ہیں۔ مضمون نگار نے اس جھاڑی کو بوٹیوں کی صف میں شمار کر کے خوشخبری سنائی ہے کہ سمبل کی جڑ کے سفوف سے سرطان کے مریضوں کا شفا بخش علاج ہو چکا ہے۔  چند مریضوں کے تجربات بھی بیان کیے گئے ہیں جنہیں شفا نصیب ہوئی۔

  مضمون نگار عبد الوحید سلیمانی نے جو مستند حکیم ہیں، ہر مریض کی حالت تفصیل سے بیان کی ہے۔ ضلع مانسہرہ کے دیہات میں سنمبل کی جھاڑی کثرت سے ملتی ہے۔ یہ خودرو جھاڑی ہے۔ اکثر لوگ اسے چراگاہوں سے کاٹ دیتے ہیں لیکن یہ ختم ہونے میں نہیں آتی بلکہ موسم بہار میں پھر برگ و بار لے آتی ہے۔ اس کے پرانے پودوں کا قد سات آٹھ فٹ ہوتا ہے۔ شاخیں اطراف میں پھیلی اور کانٹوں  سے بھری ہوتی ہیں۔ ہر کانٹا سہ شاخہ ہوتا ہے۔ پرانے پودوں کے تنے کا قطر تین چار انچ ہوتا ہے۔ جڑیں گہری بلکہ آٹھ دس فٹ اندر گئی ہوتی ہیں۔ یہی جڑ کارآمد ہے۔

  اسے کاٹ کر اس پر سے چھلکا اتارتے اور سائے میں خشک کر لیتے ہیں۔ یہ چھلکا زرد رنگ کا اور کڑوا اس قدر کہ الامان۔ اس کے زرد پھول گچھوں کی شکل میں لہلہاتے ہیں۔ پتے لمبوترے اور نوکیلے ہوتے ہیں۔ پھول چند دن بعد جھڑ جاتے ہیں۔ ان کی جگہ چھوٹے چھوٹے سبز دانے نکلتے ہیں جو پکنے پر سیاہ ہو جاتے ہیں۔ بچے انہیں کھانے کے لیے جھاڑیوں پر لپکتے نظر آتے ہیں۔ کچھ بچے پھول اور پتے بھی شوق سے کھاتے ہیں جن کا ذائقہ ترش ہوتا ہے۔ بڑے بھی یہ پھل کھاتے ہیں جو منہ اور گلے کے امراض کا علاج ہے۔ اس کی جڑ خزاں کے آخر میں نکالی جاتی ہے تاہم ضرورت پڑنے پر کسی وقت بھی تازہ جڑ کا چھلکا اتار کر استعمال کر سکتے ہیں۔

  مقامی لوگ اسے مختلف امراض میں استعمال کرتے اور اس کے شفا بخش اثرات سے مستفید ہوتے ہیں۔ مثلاً گلے میں تکلیف ہو تو اس کا چھلکا منہ میں رکھ کر سو جائیے۔ اس کا کڑوا پانی حلق سے اترتا رہتا ہے اور صبح تک تکلیف رفع ہو جاتی ہے۔ منہ میں چھالے ہوں تو ایک چٹکی سفوف منہ میں رکھنے سے گھنٹہ بھر میں تکلیف رفع ہو جاتی ہے۔ جوڑوں کے درد میں سوتے وقت دو تین چٹکیاں سفوف پانی سے لے لیں۔ تین چار روز یہ عمل دہرانے سے درد رفع ہو جاتا ہے۔

  سنمبل کا سفوف روزانہ چھڑکنے سے پرانے سے پرانا زخم ہفتہ بھر میں ٹھیک ہو جاتا ہے۔ ساتھ ہی دن میں دو بار کھانے کے بعد پانی کے ہمراہ سفوف کی دو تین چٹکیاں لینی چاہییں۔ ہڈی کے ٹوٹ جانے پر انڈے کی سفیدی میں سنمبل کا سفوف ملا کر متاثرہ جگہ لیپ کیجئے اور کس کرباندھ دیجئے، ہڈی جڑ جائےگی۔ کئی ایک فوائد اب سامنے آ رہے ہیں مثلاً  ذیابیطس کے مریض دو تین چٹکیاں دن میں دو بار پانی سے پھانک لیں، تو شکر کی سطح معمول پر آ جاتی ہے۔ اس بارے میں مزید تحقیق کی ضرورت ہے کہ کیا واقوی سنمبل کا سفوف مانع ذیابیطس ہے یا نہیں؟ حکیم صاحب انسانیت کی خدمت کر رہے ہیں، میں ان کی کاوش کو سلام کرتا ہوں۔

  ***

  مارچ 2004ء کے بعد میں نے بے شمار امراض پر سملو یا اس کے مرکبات استعمال کیے، الحمد للہ وہ بے حد کامیاب ہوئے مثلاً چھاتی کے سرطان میں کشتہ سنکھ، ہلدی اور سملو ہم وزن باریک پیس کر ایک ایک ماشہ کے کیپسول بھر لیں۔ انہیں صبح، دوپہر، شام بعد از غذا استعمال کریں۔ بفضلہ تین ماہ میں آرام آ جائے گا۔

  غدہ درقیہ کی سوجن

  اگر غدہ درقیہ (Thyroid Gland) بڑھ جائے تو مندرجہ بالا تین ادویہ میں آرسینک پاؤڈر نمبر ۲ کا ہم وزن اضافہ کریں اور صبح و شام بعد از غذا زیرو کا کیپسول بھر کر استعمال کریں۔ دو سے تین ماہ میں بڑھا ہوا غدہ معمول پر آ جائے گا۔

  داغ دھبے اور چھائیاں

  نوجوان لڑکے اور لڑکیوں کے چہروں پر اکثر سیاہ چھائیاں اور داغ دھبے پڑ جاتے ہیں یا دانےنکل آتے ہیں۔  لڑکے اور لڑکیاں یہ بھی چاہتے ہیں کہ ان کی رنگت صاف ہو جائے۔ اس مقصد کے لیے وہ طرح طرح کے آمیزے اور کریمیں استعمال کرتے ہیں مگر سملو کریم سب سے بہتر ہے۔ اس کے استعمال سے ایک نوجوان بچی کے دانے ایک ہی ہفتے میں کافور ہو گئے۔ نسخہ حسب ذیل ہے:

  کشتہ سنکھ، سملو، ہلدی اور آم کے درخت کی چھال چاروں ہم وزن باریک پیس کر چہرے کی کسی اچھی کریم میں ملا لیں اوررات کو چہرے پر لگائیں۔ کریم ان چاروں کے مجموعے کے برابر ہونی چاہیے۔ صبح ڈیٹول، نیم یا گندھک کے صابن سے منہ دھو لیں۔

  خارش، داد، پھوڑے

  جسم پر خارش، داد چنبل، پھوڑے پھنسی ہوں یا سر پر دانے نکل آئیں، تو سملو کی جڑ ۵ تولہ باریک پیس کر بیس تولہ سرسوں کے تیل میں ملا کر متاثرہ جگہ پر لگائیں۔ پندرہ دن میں فائدہ ہو گا۔ مرض پرانا ہو، تو نسخہ ایک تا دو ماہ استعمال کریں۔

  دماغی رسولی کا خاتمہ

  درخت سرس کی چھال، کشتہ سنکھ، سملو اور ہلدی میں ہم وزن چینی شامل کر کے زیرو کے کیپسول میں بھر لیجئے۔ صبح، دوپہر اور شام بعد غذا عرق دھمانسہ کے ساتھ ایک ایک کیپسول استعمال کریں۔ ذیابیطس کے مریض چینی شامل نہ کریں، نیز چار چار رتی کی مقدار میں دوا لیں۔ تین سے چار ماہ تک دوا کا استعمال جاری رکھیں۔ یہ دماغی رسولی )برین ٹیومر( کا شافی علاج ہے۔

  گردے بہتر بنائیے

  اگر گردے میں رسولی ہو یا ان کی صفائی )ڈائیالیسس( ہو رہی ہو تو:

  ایک چاول کشتہ سونا،

  ایک چاول آرسینک نمبر ۲،

  ایک رتی کشتہ سنکھ،

  ایک ماشہ سملو

  ملا کر ایک ایک ماشہ کے کیپسول بھریں اور صبح و شام بعد غذا، عرق منجشٹھا کے ساتھ استعمال کریں۔ اگر ڈائیالیسس روزانہ بھی ہو رہا ہو تو نسخے کے ایک ہفتہ استعمال سے ہر دوسرے روز ہونے لگے گا اور چالیس روز کے استعمال سے ہر پندرہ روز بعد۔

  بہترین منجن

  اگر دانتوں میں درد ہو یا مسوڑھوں سے خون آتا ہو، تو کسی اچھے منجن میں اس کی نصف مقدار کے ہم وزن سملو ملائیں اور دانتوں پر بطور منجن ملیں، ان شاء اللہ دنوں میں خون رک جائے گا اور دانتوں کا درد بھی کافور ہو گا۔

  درد سے نجات پائیے

  درد جسم کے کسی بھی حصے میں ہو، جوڑوں کا درد ہو یا کندھوں کا، ٹانگوں میں ہو یا کولہوں میں، عرق النساء ہو یا سر درد ، مندرجہ ذیل نسخہ استعمال کرنے سے بالکل ختم ہو جاتا ہے:

  کشتہ سنکھ ۴ تولہ، سملو ۴ تولہ، کچلہ مدبر ایک تولہ، کشتہ شنگرف ۶ ماشہ، کشتہ بارہ سنگھا ۶ ماشہ، آرسینک پاؤڈر نمبر ۲ ایک تولہ۔

  یہ ادویہ باریک پیس کر ایک ایک ماشہ کے کیپسول میں بھر لیں اور صبح و شام بعد از غذا ایک پاؤ دودھ کے ساتھ استعمال کریں۔ ایک ماہ تک کھانے سے ہر قسم کا درد ختم ہو جائے گا۔

  بانجھ پن دور کیجئے

  بانجھ پن، اٹھرا اور منہ کے سرطان کے لیے وہی نسخہ استعمال کیجئے جو چھاتی کا سرطان دور کرتا ہے۔ اسی مقدار میں ایک ایک ماشہ، بانجھ پن اور اٹھرا سے نجات کے لیے چھ چھ ماہ اور منہ کے سرطان میں تین ماہ تک استعمال کریں۔

  خون کا زہر

  خون میں اگر ایک قسم کا زہر، سیرم ٹرائی گلیسرائیڈز (Serum TriGlycerides)  بڑھ جائے تو سنکھ کا کشتہ، سملو اور ہلدی ہم وزن ملا کر ایک ایک ماشہ کے کیپسول عرق ذیابیطس چوتھائی پیالی کے ساتھ صبح و شام بعد غذا، استعمال کریں۔

  امساک کے مریض

  مضمون زیر تحریر تھا کہ حکیم محمد شفیق مغل مریدکے سے تشریف لائے۔ وہ سملو کی گولیاں بنا کر امساک کے مریضوں کو دیتے ہیں، بے حد مفید ثابت ہوئی ہیں۔ انہوں نے نسخہ بتایا کہ ۵ تولہ سملو ایک کلو پانی میں بارہ گھنٹے تک بھگو رکھیے پھر اسے آگ پر چڑھا دیں۔ جب آدھا پانی رہ جائے تو سملو چھان کر خشک کر لیں اور چنے کے برابر گولیاں بنا لیں۔ رات سوتے وقت دو گولی ہمراہ ڈیڑھ پاؤ دودھ استعمال کریں۔

  بلند فشار خون معمول پر لائیے

  سملو بلند فشار خون )ہائی بلڈ پریشر( میں بھی مفید ہے۔ ایک پاؤ سملو باریک پیس لیں، اس میں پانچ تولہ تازہ کھجور گھٹلی نکال کر ملائیں اور چنے کے برابر گولیاں بنا لیں۔ پہلے ایک ہفتہ صح، دوپہر اور شام بعد غذا، ایک ایک گولی استعمال کریں۔ دوسرے ہفتے صبح شام بعد غذا لیں۔ تیسرے ہفتہ صرف بعد غذا ایک گولی استعمال کریں۔ بفضلہ تعالی خون کا دباؤ معمول پر آجائے گا۔

  تپ دق اور پرانا بخار

  ملتان سے ہمارے ایک عزیز، طیب انصاری صاحب تشریف لائے۔ انہوں نے تپ دق اور پرانے بخارکے لیے ایک نسخہ بتایا: سملو، کشتہ  گئودنتی، ست گلو اور افسنتین دس دس تولہ، اجوائن خراسانی دو تولہ اور نمک خوردنی ایک تولہ، ان سب کو ملا کر باریک پیس لیں اور ایک ایک ماشہ صبح و شام بعد غذا ہمراہ چائے استعمال کریں۔ چند دن میں بخار ہمیشہ کے لیے دور ہو جائے گا۔

  ہڈی ٹوٹ جائے تو۔۔۔

  قاری فصح الدین ضلع مانسہرہ کے باسی ہیں۔ ان کے بھائی جناب قاری شمس الدین جید عالم دین اور ہومیوپیتھی ڈاکٹر ہیں۔ موصوف آج کل لاہور میں ہی مقیم ہیں۔ پچھلے دنوں ان سے ملاقات ہوئی۔سملو کے موضوع پر گفتگو ہوئی تو انہوں نے بے شمار واقعات اور نسخے بتائے۔ ان میں سے ایک نذر قارئین ہے:

  کہنے لگے، "آج سے چالیس سال قبل ہم نے گھر میں گائے بھینس پال رکھی تھیں۔ ان کا دودھ دوہنا اور انہیں چرانا میری ذمہ داری تھی۔ پہاڑی علاقہ تھا، اسی میں گائے بھینسیں چرتی تھیں۔ ایک دفعہ میری سب سے لاڈلی بھینس پہاڑ کی چوٹی سے پھسل کر نیچے جا گری۔ ہم بھاگ کر بھینس کے پاس پہنچے، وہ بری طرح زخمی تھی اور ران کے قریب اس کی ہڈی ٹوٹ چکی تھی۔ سب کہنے لگے کہ اب اس کا بچنا محال ہے لہذا اسے ذبح کر دیا جائے مگر میں نے کہا اسے ذبح نہیں کرنے دوں گا۔ میری ضد کے سامنے میرے گھر والوں نے ہتھیار ڈال دیے مگر یہ بھی کہا کہ دیکھیں تم اس کی کیسے خدمت کرتے ہو۔ میں نے ادھر ادھر سے پوچھا کہ بھینس کی زخمی ٹانگ کیسے ٹھیک ہو سکتی ہے مگر کوئی مناسب جواب نہ ملا۔ اسی اثناء میں مجھے ایک سیانے کے بارے میں بتایا گیا۔ لوگوں کا کہنا تھا کہ وہ مجھے اس کا حل بتا سکتا ہے۔

  میں اس کے پاس گیا تو اس نے کہا کہ مکئی کے آٹے میں سملو ملا کر پانی میں آمیزہ تیار کرو اور بھینس کی ران پر لیپ کر دو۔ میں ایسے ہی کرتا رہا۔ اللہ کے فضل سے بیس دن بعد بھینس بالکل ٹھیک ہو گئی اور چلنے پھرنے لگ گئی۔ اس کے بعد وہ لمبا عرصہ زندہ رہی اور اس دوران چھ بچے بھی دیے۔"

  اس واقعے سے مجھے شرقپور کے ایک حکیم کا واقعہ یاد آ گیا جن کے پاس اٹھارہ انیس سالہ لڑکا لایا گیا تھا۔ اس کی ٹانگ کی ہڈی ٹوٹ گئی تھی۔ انہوں نے انڈے کی سفیدی میں سملو پیس کر لگایا، تو اس کی ہڈی جڑ گئی اور وہ پیدل چل کر واپس گیا۔ اس علاج میں بھی بیس دن ہی لگے تھے۔

  عرق النساء کی تکلیف

  قاری فصح الدین نے عرق النساء کو دور کرنے کے لیے بھی ایک نسخہ بتایا۔ عرق النساء عورتوں کی بیماری نہیں بلکہ ایک رگ ہے جو کولہےکی ہڈی سے لے کر پاؤں تک جاتی ہے، جب اس میں شدید درد ہو تو انسان چلنے پھرنے سے قاصر ہو جاتا ہے۔ انہوں نے بتایا کہ سملو، چاکسو، سونٹھ اور مرچ سیاہ۵-۵ تولے لے کر ایک کلو شہد میں حل کر دیں اور صبح دوپہر شام ۲-۲ چھوٹے چمچ استعمال کریں۔ پندرہ دن میں عرق النساء کی تکلیف ختم ہو جائے گی۔

  اس مرض کے لیے ایک اور صاحب نے بھی نسخہ عنایت کیا۔ ایک پاؤ سملو باریک پیس کر چار کلو دودھ میں ملا کر پکائیں۔ ایک پاؤ سملو باریک پیس کر چار کلو دودھ میں ملا کر پکائیں۔ جب دو کلو دودھ رہ جائے تو اسے برفی کی طرح کاٹ لیں اور صبح و شام بعد غذا ایک ایک ٹکڑا کھائیں۔ دودھ میں حسب ذائقہ چینی شامل کی جا سکتی ہے۔

  عرق النساء، جوڑوں کے ہر قسم کے درد، گنٹھیا اور بولی تیزاب )یورک ایسڈ( سے نجات پانے کے لیے صرف سملو ہی کافی ہے۔ سملو سیاہ ۳ ماشہ کا ایک ٹکڑا رات کو ایک پیالی پانی میں بھگو دیں، صبح ناشتہ سے آدھ گھنٹہ پہلے جب پانی جذب ہو جائے تو پیالی میں مزید پانی ڈال دیں۔ اسے نماز عصر کے بعد پیجئے۔ اب بوٹی ضائع کر دیں اور رات کو نئی بوٹی پانی میں بھگوئیے۔ یہ نسخہ پندرہ بیس روز استعمال کریں۔

  ذیابیطس کے لیے بھی تنہا سملو مفید ہے۔ ۳-۳ ماشہ اسے درج بالا نسخے کے مطابق استعمال کریں۔

  مرض ذیابیطس میں

  گورکھ پان، برگ نیم، سملو کی جڑ کا چھلکا، کرنجوا، گڑمار بوٹی، رسونت مصفی، چاکسو چرائتہ نیپالی اور نرکچور، ہر ایک دس تولہ خرید لیجئے۔ سب کو باریک پیس کر ملا کر رکھ لیں اور ۳-۳ ماشہ صبح و شام بعد غذا استعمال کریں۔ یہ دوا ذیابیطس دور کرنے کے علاوہ پیشاب کی بدبو اور زیادتی سے بھی نجات دلاتی ہے۔

  منہ کی بیماریاں

  منہ کا درد دور کرنے اور ہلتے ہوئے دانت قائم رکھنے کے لیے  سملو، جڑ پان اور عناب ہم وزن ملا کر ۲-۲ ماشہ صبح و شام بعد غذا لیں۔ اگر پسلیوں یا گردن کے مہروں میں درد ہو تو ایک ماشہ رات کو دودھ سے لیں۔

  مختلف نسخے

  ایک شخص کی سینے کی ہڈی حادثے میں ٹوٹ گئی۔ ہڈی پر سملو اور ارجن کا چھلکا ہم وزن باریک پیس کر انڈے کی سفیدی میں ملا کر صبح اور رات لگایا گیا۔ بیس دن میں ٹوٹی ہوئی ہڈی ٹھیک ہو گئی۔ ایک شخص کے سینے پر ناسور کا پھوڑا نکل آیا۔ روزانہ صبح دوپہر اور شام بعد غذا ایک ایک ماشہ سملو باریک پیس کر استعمال کروائی گئی۔ اللہ نے بیس دن میں اسے شفا سے نواز دیا۔

  مضمون تکمیل کے مراحل میں تھا کہ ٹاؤن شپ لاہور سے جناب حکیم محمد ریاض تشریف لائے۔ انہوں نے ذیابیطس دور کرنے کے لیے اپنے سینے کا ایک راز عطا فرمایا اور کہا کہ اس دوا کا ایک ماہ استعمال کافی ہے۔

  سملو، کلونجی، تخم میتھی، کاسنی ہندی ہم وزن لے کر ۵-۵ ماشہ یعنی ۱-۱ چمچ صبح و شام بعد غذا استعمال کریں۔ رات کو خشخاش ایک چمچ دودھ کے ساتھ کھا لیں۔

  یہ وہ چند تجربات ہیں جو مجھے گزشتہ ایک سال میں حاص ہوئے۔ اگر سملو کے تجربات آپ کے تجربے میں بھی آئے ہوں، تو ان سے آگاہ کیجئے تاکہ خلق خدا کی زیادہ سے زیادہ خدمت کی جا سکے۔

  ***

  اردو ڈائجسٹ، نومبر ۲۰۰۵ء
$

















        @سملو- سرطان دفع کرنے والی کراماتی جڑی بوٹی‪@‬
$
     مریضوں کی زبانی سنیے کہ انہوں نے ایک خطر ناک بیماری سے کیونکر نجات پائی

سات آٹھ سال قبل کی بات ہے‘ میں حسب معمول مطب میں بیٹھا ہوا تھا۔ مریضوں کا کچھ زیادہ ہجوم نہیں تھا۔ اچانک فون کی گھنٹی بجی۔ چونگا اٹھایا تو انمول ہسپتال کے ڈائریکٹر‘ ڈاکٹر مقبول احمد شاہد بول رہے تھے۔ کہنے لگے ’’بھائی وحید! یہ سنبلو بوٹی کیا ہے؟‘‘

میں نے کہا’’ بھائی جان! سنبلہ بوٹی کے بارے  میں تو  پڑھا  ہے لیکن سنبلو کے بارے میں کچھ نہیں جانتا۔ شاید اسی کو کہتے ہوں یا ہو سکتا ہے کوئی اور بوٹی ہو۔ لیکن آپ بتائیں کہ قصہ کیا ہے؟‘‘

ڈاکٹر صاحب کہنے لگے’’ میرے پاس جہانیاں سے ایک ڈاکٹر صاحب دو سال سے آرہے تھے جن کی اہلیہ کو چھاتی کا سرطان تھا اور وہ مسلسل میرے زیر علاج تھیں۔ ڈاکٹر صاحب انہیں لے کر میرے پاس آیا کرتے تھے۔ آج وہ اکیلے آئے۔ میں نے ان کی اہلیہ کا حال پوچھا‘ تو فرمایا کہ الحمد للہ وہ بالکل ٹھیک ہیں۔ میں نے پوچھا کہ ہمارے علاج سے فائدہ ہوایا کہیں اور سے علاج کر وایا ہے؟

’’انہوں نے جواب دیا‘ جہانیاں میں حکیم عبدالحمید صاحب کی بیٹی ناصرہ نے ایک نسخہ بتایا تھا‘ وہ استعمال کروایا۔ اللہ کے فضل سے ایک ماہ میں بالکل ٹھیک ہو گئیں۔ میں نے بعد کو بھائی جان عبدالحمید کو فون کر کے پوچھا تو وہ کہنے لگے ’ناصرہ انپے میاں زبیر اسلم (اس وقت سکواڈرن لیڈر) کے ساتھ کامرہ میں ہے لیکن ایک دفعہ ان خاتون کا ذکر ہوا‘ تو اسی نے بتلایا تھا کہ سنبلو استعمال کروائی ہے۔ آپ ناصرہ سے پوچھ کر مجھے بھی بتائیں کہ یہ کون سی بوٹی ہے اور کہاں ملتی ہے؟‘

 ناصرہ ڈاکٹر مقبول شاہد کی بھانجی اور میری بھتیجی ہے۔ چند دن بعد اس سے رابطہ ہوا تو میں نے سنبلو کی بابت دریافت کیا۔ اس نے کہا ’’چچا جان! آج کل اس بوٹی کا موسم نہیں‘ یہ فروری کے آخر سے ستمبر اکتوبر تک ہوتی ہے لیکن میرے پاس اس کی جڑ پڑی ہوئی ہے۔ چند دن تک لاہور آرہی ہوں‘ لیتی آؤں گی۔‘‘

چند دن بعد وہ میرے پاس آئی تو ایک موٹی سی پیلے رنگ کی جڑمع چھلکا مجھے دی۔ میں نے پوچھا ’’بیٹے! تمہیں اس کے فوائد کا کیسے پتا چلا؟ ‘‘

کہنے لگیں ’’ہمارے پڑوس میں ایک خاتون کو چھاتی کا سرطان ہو گیا تھا۔ اس کے میاں نے کراچی‘ لاہور‘ اسلام آباد غرض ہر بڑے شہر کے ہسپتال سے علاج کروایا لیکن مرض بڑھتا گیا جوں جوں دوا کی۔ تنگ آکر اس کے شوہر نے سوچا کہ اسے امریکہ لے جا کر علاج کرواؤں۔ وہ ویزے کے چکر میں تھے کے مانگنے والا کوئی فقیر محلے میں آیا۔ جب ان کے دروازے پہ اس نے صدادی‘ تو انہوں نے فقیر کو بڑی جھاؤیں پلائیں اور کہا میری بیوی کینسر میں مبتلا ہے اور تمہیں مانگنے کی پڑی ہے۔‘

’’فقیر نے اس سے پوری کیفیت پوچھی اور کہا کہ کل وہ ایک بوٹی لاکر دے گا‘ اسے استعمال کرائیں۔ ان شاء اللہ امریکہ جانے کی نوبت نہیں آئے گی۔ اگلے روز وہ فقیر ایک بوٹی کی جڑ کے چھلکے اتار کر ان کے پاس لایا اور کہا’ صبح کو تین ماشے چھلکے ایک پیالی پانی میں بھگودیں اور شام کو کھانے کے آدھ گھنٹے بعد پی لیں۔ اسی طرح شام کو بھگو کر صبح پئیں۔‘‘

’’انہوں نے ایسا ہی کیا۔ ایک مہینے بعد بیماری کا وجود بھی نہیں تھا۔‘‘

اب میں نے اس پیلے رنگ والی بوٹی کو چکھا تو اس کا ذائقہ انتہائی کڑوا تھا۔ میں اسے اپنے مطب میں لے گیا۔ خیال تھا کہ اس میں سے لکڑی کا ڈنٹھل نکال کر صرف چھلکے کو استعمال میں لاؤں گا کیونکہ سلمو کی جڑ کا چھلکا ہی بطور دوا مستعمل ہے۔ لیکن ہوتا وہی ہے جو اللہ کو منظو رہو۔

میں نے ابھی اسے مطب میں جا کر رکھا ہی تھا کہ شرق پور سے حکیم حاجی مشتاق صاحب تشریف لے آئے۔ وہ ہفتہ عشرہ بعد میرے پاس تشریف لاتے ہیں لیکن اس دفعہ وہ دو اڑھائی ماہ بعد آئے تھے۔ میں نے پوچھا ’’حاجی صاحب! خیریت ہے‘ آپ اتنا عرصہ کہاں غائب رہے؟‘‘

انہوں نے جواب دیا ’’والد صاحب کو ہڈیوں کا سرطان (بون کینسر) ہو گیا ہے اور وہ کافی عرصہ ہسپتال میں داخل رہے۔ آج ڈاکٹروں نے جواب دے دیا ہے اور اب ہم انہیں گھر لے جارہے ہیں۔ اگر آپ کے پاس کوئی دوا ہو تو عنایت فرمادیں۔‘‘

مجھے فوری طور پر خیال آیا کہ اللہ نے آج ہی سنبلو بوٹی بھیجی ہے اور آج ہی اس مرض کا مریض بھی آگیا۔ میں نے انہیں بتایا کہ یہ بوٹی شاہراہ ریشم کے علاقے میں ہوتی ہے۔ آدھی آپ رکھ لیں اور آدھی مجھے واپس کر دیں۔ اسے باریک پیس کر ڈبل زیرو کے کیپسول بھر لیں اور صبح وشام بعد از غذا استعمال کرائیں۔ تھوڑی دیر بعد وہ آدھی جڑی بوٹی مجھے واپس کر گئے اور آدھی لے گئے۔

ابھی انہیں گئے ہوئے بمشکل ایک گھنٹہ ہوا ہو گا کہ اے پی پی والے ظہور الدین بٹ تشریف لے آئے۔ بٹ صاحب اور میں ایک ہی دور میں پنجاب یونیورسٹی میں پڑھتے رہے تھے‘ اس لیے بے تکلف دوست بھی ہیں۔ وہ آئے‘ تو میرے حال پوچھنے پر بے اختیار رونے لگے۔ میں نے وجہ پوچھی تو کہنے لگے’’اہلیہ کو جگر کا سرطان ہو گیا ہے۔ بچے چھوٹے چھوٹے ہیں۔ ان کا کیا بنے گا۔‘‘

میں نے سوچا کہ اللہ تعالیٰ نے باقی دوائی غالباً بٹ صاحب ہی کے لیے رکھوائی تھی۔ میں نے وہ انہیں دے دی الحمد للہ ان کی اہلیہ کی طبیعت بحال ہو گئی۔ حاجی مشتاق صاحب تین ماہ بعد ملنے آئے۔ میں نے ان سے پہلا سوال ہی یہ کیا کہ والد صاحب کے بارے میں بتائیں۔ انہوں نے کہا ’’الحمد للہ! اب وہ بالکل ٹھیک ہیں اور اب تو مطب میں بھی بیٹھنے لگے ہیں۔‘‘

میں نے ان سے پوچھا ’’صرف سنبلوہی استعمال کروائی تھی یا کچھ اور بھی؟‘‘

فرمانے لگے ’’طاقت کے لیے خمیرہ گاؤ  زبان عنبری دیتا رہا ہوں لیکن سرطان دور کرنے کے لیے صرف یہی بوٹی استعمال کرائی ہے۔‘‘

میں نے اللہ کا شکرادا کیا کہ بوٹی کا رآمد رہی۔ میرے پاس مزید بوٹی نہیں تھی اور مریض مسلسل آرہے تھے۔ میں چاہتا تھا کہ کہیں سے مزید بوٹی بھی مل جائے‘ تو اسے استعمال کروں۔ جب حاجی صاحب اس کے فوائد بیان کر رہے تھے‘’ تو لاہور کے ایک حکیم صاحب بھی میرے پاس بیٹھے ہوئے تھے۔ انہوں نے پوچھا ’’یہ کس بوٹی کا ذکر ہو رہا ہے؟‘‘

میں نے عرض کیا ’’سنبلو کا۔‘‘

پوچھا ’’کہاں ہوتی ہے؟‘‘

میں نے کہا ’’راولپنڈی سے پرے پرے… ایبٹ آباد‘ شمالی علاقہ جات‘ سوات اور شاہراہ ریشم پر۔‘‘

کہنے لگے ’’میرے مریدوں کی کیثر تعداد اس علاقہ میں رہتی ہے۔ کہیں تو آپ کے لیے ایک بوری منگوادوں۔‘‘

میں نے کہا ’’بوری کی تو ضرورت نہیں لیکن ایک ڈیڑھ کلو منگوا دیں تو نوازش ہو گی۔‘‘

پوچھنے لگے ’’کس کام آتی ہے؟‘‘

میں نے کہا ’’سرطان کی بے شمار قسموں میں مستعمل ہے۔ مثلا ہڈیوں کا‘ جگر کا‘ خون کا اور چھاتی کا سرطان وغیرہ‘ لیکن ایک شرط ہے‘ یہ دوابلا معاوضہ دینی ہے‘ اس کا ایک پیسہ بھی لینا آپ پر حرام ہے۔‘‘

انہوں نے وعدہ کر لیا۔ کئی ماہ گزرگئے‘ نہ وہ آئے نہ دوا آئی۔ میں نے بھی تقاضا کرنا مناسب نہ سمجھا۔ ایک دن ایم اے اوکالج کے ایک پروفیسر جو ہو میوپیتھ بھی ہیں‘ میرے پاس بیٹھے تھے۔ باتوں باتوں میں کہنے لگے ’’میرے گھر کے قریب ایک حکیم صاحب سرطان کا بہت کامیاب علاج کرتے ہیں۔ پندرہ دن کا علاج ہے۔ صبح شام ایک ایک کیپسول کھانا ہوتا ہے۔ فی کیپسول پانچ سوروپے لیتے ہیں۔‘‘

میں نے ان کی رہائش کا پوچھا‘ مطب کا حدو داربعہ معلوم کیا اور ان کا قدکاٹھ پوچھا کیونکہ انہیں حکیم صاحب کا نام معلوم نہیں تھا۔ سب کچھ جاننے کے بعد مجھے اندازہ ہوا کہ یہ تو وہی حکیم صاحب ہیں جنہیں میں نے نسخہ بتایا تھا۔ بہت دکھ ہوا کہ بلامعاوضہ دینے کا وعدہ کر کے وہ پانچ سو روپے فی کیپسول لے رہے ہیں۔ پروفیسر صاحب اٹھ کر گئے‘ تو میں نے حکیم صاحب کو فون کر کے انہیں بہت شرمسار کیا۔ مگر حکیم صاحب شرمندہ ہونے کے بجائے کہنے لگے ’’میں آپ کے کہے پر ہی عمل کر رہا ہوں۔ پانچ سوروپے فی کیپسول بھی مفت ہی ہے۔ ایلوپیتھک ادویہ پر لوگ لاکھوں روپے خرچ کرتے ہیں‘ اس لحاظ سے پندرہ ہزار روپے کی حیثیت ہی کیا ہے۔‘‘

میں نے ان سے مزید بات کرنا مناسب نہ سمجھا لیکن مجھے ان کی ذہنیت پر بے حد صدمہ ہوا۔

اتفاقاً انہیں دنوں تبلیغی جماعت کا سالانہ اجتماع تھا۔ اس سے فارغ ہونے کے بعد بے شمار لوگ میرے مطب آتے ہیں۔ ان میں دوبزرگ ایسے ہیں جو سالہا سال سے شاہراہ ریشم سے میرے پاس آ ہے ہیں۔ اس دفعہ بھی وہ آئے اور جاتے ہوئے مجھ سے کہنے لگے ’’اس علاقے میں کوئی خدمت ہو تو بتائیں۔‘‘

میں نے ان سے اس بوٹی کا ذکر کیا لیکن انہیں سمجھ نہ آئی۔ میں نے انہیں بتایا کہ یہ ایک قد آدم کا نٹے دار پودا ہے۔ اس میں پھل لگتا ہے۔ زرد رنگ کی جڑ ہوتی ہے۔ بعض جگہ پر سیاہ رنگ کی جڑ بھی ہوتی ہے۔ اب وہ کہنے لگے ’’ہم سمجھ گئے۔ ہمارے علاقے میں اسے سملو کہتے ہیں۔‘‘

انہوں نے وعدہ کیا کہ وہ جاتے ہی اس بوٹی کی جڑ کا چھلکا مجھے بھیج دیں گے اور انہوں نے وعدہ نبھایا بھی… ایک کلو کے قریب سملویا سنبلو بذریعہ ڈاک مجھے مل گئی۔ اسے میں نے بے شمارا مراض میں آز مایا مثلا اسے بخار پر جو کسی دو اسے نہیں اترا وہ اترگیا۔ نقرس‘ وجع المفاصل اور اعصابی درد‘ سملو اور کچلہ مدبر ملا کر صبح شام ایک ایک ماشہ استعمال کرانے سے دور ہو گئے۔ سملو کی لکڑی کا چھوٹا ساٹکڑا رات سوتے وقت منہ میں رکھنے سے گلے کی گلٹیاں (ٹانسل) دور ہوگئیں۔

ایک دفعہ اسلام آباد جانا ہوا’ تو حکیم منیر احمد قریشی مصنف کتاب النباتات سے میں نے پوچھا ’’کسی مرض میں آپ نے سملو بھی استعمال کیا؟‘‘

کہنے لگے ’’میں نے ایک ہفتہ پہلے ذیابیطس کے مریض کو صبح شام تین تین ماشہ سملو پانی کی ایک پیالی میں بھگو کر دی تھی۔ اسے کھانے کے دوگھنٹے بعد ۳۷۰ شکر (شوگر) تھی۔ آج ایک ہفتہ بعد وہ آیا۔ رپورٹ پوچھی تو اس نے بتایا کہ ۱۸۰ ہے۔‘‘

حاجی مشتاق صاحب شرق پور والے بھی اپنے والد کے علاج کے بعد سملو کا بکثرت استعمال کرتے ہیں۔ چند دن پہلے میں نے ان سے پوچھا ’’کوئی تجربہ؟‘‘

فرمانے لگے ’’ڈیڑھ دوماہ پہلے ہمارے گاؤں کا ایک لڑکا چلتی بس کی چھت سے گرگیا‘ تو اس کے گھٹنے کی ہڈی ٹوٹ گئی۔ اسے ہسپتال داخل کروادیا گیا۔ ڈاکٹروں نے کہا کہ ٹانگ کاٹنی پڑے گی۔ لڑکے کی عمر اٹھارہ انیس سال تھی‘ وہ آمادہ نہ ہوا‘ کہنے لگا ’ساری عمر کا معاملہ ہے‘ میں لنگڑابن کر زندگی گزارنا نہیں چاہتا۔‘

’’یوں گھر والے اسے واپس لے آئے۔ ایک دن وہ اسے میرے پاس لائے۔ میں نے اسے صبح شام تین تین ماشہ سملو ایک پیالی پانی میں ملا کر پلانے کو کہا۔ اللہ کی قدرت کے قربان جائیے۔‘ بیسویں دن وہ لڑکا اپنی ٹانگوں پر چل کر میرے پاس آیا۔‘‘

مطب پر ایک اور صاحب بھی یہ واقعہ سن رہے تھے‘ فرمانے لگے ’’ہمارے ایک عزیز کی ٹانگ ٹوٹ گئی تھی۔ میں نے سملو کی جڑ کے چھلکے باریک پیس کر انڈے کی سفیدی میں ملا کر پٹی کی تھی۔ الحمد للہ پندرہ دن میں مریض ٹھیک ہو گیا۔‘‘

میں نے مختلف طبی کتب میں سملو کے بارے میں مطالعہ کیا تو پتہ چلا کہ اس کا لاطینی نام بربیرس اریسٹاٹا (Berebris aristata ) ہے اور یہ نباتات کے خاندان زرشکیہ (Berberideae ) سے تعلق رکھتی ہے۔ دراصل رسوت زررشک (Barberry ) کی جتنی بھی اقسام ہیں‘ وہ اس نباتی خاندان میں جمع ہیں۔ مثلا یورپ کی عام زرشک کالا طینی نام بربیرس دیگرس ہے۔

حکیم رام لبھایا‘ سابق پرنسپل طبیہ کالج دہلی اپنی معروف تضنیف’ بیان الادویہ’ میں لکھتے ہیں کہ سملو کاسفوف چائے یا دودھ کے ساتھ کھایا جائے تو پیٹ کا درد دور کرتا ہے۔ اگر اس کا لیپ کیا جائے‘ تو پھوڑے پھنسیوں کی تحلیل کرتا ہے۔ آنکھ دکھنے میں اس کی لکڑی کو گھس کر آنکھ کے اردگرد لگایا جائے تو درد میں تسکین ہوتی ہے۔ ایور ویدک کی معروف کتاب‘ شارنگدھر میں اسے یرقان (ہیپاٹائٹس) کے لیے بھی مفید بتایا گیا ہے۔

سملو کے جو شاندے میں شہد ملا کر پلانا مفید ہے۔ کتاب المفردات میں مظفر حسین اعوان لکھتے ہیں کہ سملو پسینہ لاکر بخاراتا ردیتا ہے۔ اس کی جڑکی چھال کا جوشاندہ تلی اور جگر بڑھ جانے میں مفید ہے۔ علامہ کبیر الدین مخزن المفردات میں بیان کرتے ہیں کہ یہ زیادہ تر امراض چشم میں مستعمل ہے۔ یرقان‘ پھوڑے پھنسیوں اور خارش میں بھی استعمال کی جاتی ہے۔ انڈے کی سفیدی کے ہمراہ اس کا لیپ ہڈی جوڑنے اور جمے ہوئے خون کو روکنے کے لیے بھی مستعمل ہے۔

’خزائن الادویہ‘ مفردات کی کتابوں میں سب سے ضخیم ہے۔ یہ بڑی جسامت کے چار ہزار صفحات پر مشتمل ہے۔ اسے مفردات کے موضوع پر کتابوں کی ماں تسلیم کیا جاتا ہے۔ اس کے مصنف علامہ نجم الغنی کہتے ہیں کہ سملو اور صندل زرد ملا کر استعمال کرنے سے جریان منی اور پیشاب کی رکاوٹ دورہو جاتی ہے۔ یہ مثانے کی پتھری کو توڑتی اور کھانڈ کے ساتھ کھانے سے امساک پیدا کرتی ہے۔ پھوڑے پھنسی‘ زخموں اور خارش میں اس کا لیپ مفید ہے۔ یہ پیٹ کے کیڑے نکالتی اور ورم تحلیل کرتی ہے۔ اس کی ٹہنیوں کو جوش دے کر پلانے سے پسینہ اور دست آتے ہیں اور جوڑوں کا دردرفع ہو جاتا ہے۔ اس کی جڑ‘ چھال اور سونٹھ ہم وزن پیس کر دن میں تین بار لینے سے دست بند ہو جاتے ہیں۔

باقی فوائد تو مفردات کی کتابوں میں کسی نہ کسی جگہ درج ہیں لیکن یہ کہیں اندراج نہیں کہ یہ جڑی بوٹی ذیا بیطس اور جگر‘ خون‘ چھاتی اور ہڈیوں کے سرطان کا علاج بھی کرتی ہے۔ چونکہ یہ فوائد اب معلوم ہو چکے ہیں لہٰذا طبی کتب میں ان کا ندراج بھی ہو جانا چاہیے۔

(اردو ڈائجسٹ مارچ ۲۰۰۴ء)
$
















      @سنگ پاش‪@‬
$
    یہ اس وقت کی بات ہے جب مشکورہ آفتاب اسلامی جمعیت طالبات کی نظام اعلیٰ تھیں۔ موصوفہ تنظیم کی بنیاد رکھنے والوں میں شامل اور چودھری نذیر احمد کی صاحبزادی ہیں۔ نذیر صاحب نے اس دور میں ایم اے ریاضی کیا جب بہت کم لوگ یہ ڈگری حاصل کر پاتے تھے۔ انگریز دور میں وہ نائب تحصیلدار بھرتی ہوئے۔ اس وقت بھی باقاعدگی سے نماز ادا کرتے اور تفسیر کے ساتھ قرآن مجید پڑھتے تھے۔

ایک دن قرآن پاک پڑھتے ہوئے وہ یہ آیات پڑھ رہے تھے :

ترجمہ ’’ جو لوگ اللہ کے حکموں کے مطابق فیصلہ نہیں کرتے، وہی لوگ کافر ہیں، وہی لوگ ظالم ہیں، وہی لوگ فاسق ہیں۔‘‘ تو سوچ میں پڑ گئے۔ اسی سوچ کا نتیجہ نکلا کہ چند دن بعد انہوں نے ملازمت سے استعفیٰ دے دیا اور پھر ساری عمر اسلام کی راہ میں جدوجہد کرتے گزار دی۔

وہ والد گرامی، حکیم محمد عبداللہ کے منہ بولے بھائی تھے۔ اس لحاظ سے مشکورہ آفتاب والد محترم کی بھتیجی ہوئیں۔ ایک دن وہ جہانیاں ہمارے گھر آئیں۔ کچھ عرصہ پہلے زرعی یونیورسٹی فیصل آباد یونین کے صدر، ڈاکٹر محمد آفتاب خاں سے ان کی شادی ہوئی تھی۔ ان کی بڑی بہن میری بھابی ہیں۔ دونوں بہنیں بیٹھی ہوئی تھیں کہ میرا تذکرہ آ گیا۔

’’اچھے سے اچھے رشتے آئے، لیکن لڑکا انکار کر دیتا ہے۔ کہتا ہے کہ صرف گھرانہ ہی دین دار نہ ہو بلکہ لڑکی خود بھی دین کی سوجھ بوجھ رکھتی ہو تاکہ ہم دونوں مل جل کر دین کی دعوت لوگوں تک پہنچا سکیں۔‘‘

مشکورہ بہن بولیں ’’لڑکے کی بات تو ٹھیک ہے۔‘‘

’’لیکن ایسا رشتہ لائیں کہاں سے؟ دینی گھرانوں سے لڑکی تو آ سکتی ہے لیکن اس کا دینی ذہن ہونا مشکل ہے۔‘‘ بھابی نے کہا۔

’’آپا! یہ بات مجھ پر چھوڑ دیں۔‘‘

میں رشتہ تلاش کرنے کی ذمے داری قبول کرتی ہوں۔‘‘ مشکورہ کہنے لگیں۔

چند دن گزرے تھے کہ ان کا پیغام آیا ’’میں نے لڑکی تلاش کر لی ہے۔ ملتان شہر میں رہائش اور خاکوانی خاندان سے تعلق ہے۔ لڑکی نے ایم اے کر رکھا ہے۔ شکل و صورت، خاندان ہر لحاظ سے معیاری ہے۔ دین سے گہرا شغف ہے۔ درس و تدریس سے تعلق اور مقرر بہت اچھی ہے۔‘‘

میں نے اپنے دوستوں سے کہا کہ وہ ان معلومات کی تصدیق کر کے مجھے اطلاع کریں۔ ہر جگہ سے ’سب اچھا‘ کی رپورٹ ملی، یوں نومبر ۱۹۷۱ء میں اسی لڑکی سے میری شادی ہو گئی۔

شادی کے بعد سسرال میں جن بزرگوں سے ملاقات ہوئی ان میں سب سے اہم شخصیت عبدالرحمن خاں خاکوانی تھے۔ درمیانہ جسم، ستتر اٹھتر سال عمر، قد کچھ نکلتا ہوا اور با رعب وجیہ چہرہ۔ یہ میرے دادا سسر تھے۔ ملے لیکن کچھ ناگواری سے پھر ان کا یہ تبصرہ بھی مجھ تک پہنچا کہ شہدے مہاجر ہیں (بے چار مہاجر ہیں)۔

بعد میں جب ان سے مسلسل ملاقاتیں ہوئیں تو پتا چلا کہ بہت نفیس آدمی ہیں۔ انگریز دور میں تھانیدار تھے۔ طب سے بھی شُد بُد ہے۔ ایک دن انہوں نے ایک واقعہ سنایا جو انہی کی زبانی سنیے۔

ایک دفعہ امرتسر تھانے میں بستہ الف کا بدمعاش لایا گیا۔ وہ بہت ہٹا کٹا نوجوان تھا۔ جب اس کی ٹھکائی ہونے لگی، تو چیخ اٹھا اور کہنے لگا ’’تھانیدار صاحب! میرے پاس گردے کی پتھری ختم کرنے کا ایک نسخہ ہے، وہ آپ کو بتا دیتا ہوں۔ مجھے نہ ماریں۔‘‘

میں نے کہا ’’تمہیں کیسے پتا چلا کہ مجھے نسخے جمع کرنے کا شوق ہے؟‘‘

کہنے لگا ’’ہم جرم کی دنیا کے بادشاہ ہیں، اپنے افسروں کی ہر خوبی خامی ہمارے علم میں ہوتی ہے۔‘‘

میں نے سپاہیوں سے کہا ’’اسے ٹکٹکی سے اتار لو۔‘‘

وہ میرے سامنے آیا، تو میں نے اس سے کہا ’’تم میری تحویل میں ہو۔ میں اس وقت ہی تمہیں چھوڑوں گا جب نسخہ آزما کر دیکھ لوں۔‘‘

اس نے مجھے نسخے کے اجزا لکھوائے اور کہا ’’تھانیدارصاحب! میں آپ کو صرف نسخہ ہی نہیں دے رہا بلکہ دوائی اپنے ہاتھوں سے تیار کر کے دوں گا۔‘‘ غرض دوائیں منگوائی گئیں اور نسخہ تیار کیا گیا۔ بعد ازاں گردے کی پتھری کا ایک مریض ڈھونڈا گیا اور اسے دوا استعمال کروائی گئی۔ طرفہ تماشا یہ ہوا کہ تین چار دن بعد جب اس کی پتھری نکلی، تو وہ بدمعاش عدالتی فیصلے کے باعث ملزم سے مجرم بن کر جیل جا چکا تھا۔

خاکوانی صاحب نے پھر مجھے کہا ’’بیٹے! مجھے علم ہے کہ تمہیں طب سے دلچسپی ہے لیکن میں تمہاری آزمائش کروں گا۔ اگر پورے اترے تو نسخہ بتاؤں گا ورنہ نہیں۔‘‘

میں نے بھی اصرار مناسب نہ سمجھا۔ کچھ عرصے بعد ایک شادی پر ملاقات ہوئی، تو انہوں نے مختلف امراض کے بارے میں سوال و جواب کیے۔ یوں وقت گزرتا رہا اور وہ نسخہ بتانے سے گریز کرتے رہے۔ ایک دن میں نے ان سے کہہ دیا ’’دادا سائیں! لگتا ہے آپ کو نسخہ یاد نہیں رہا یا آپ میرا امتحان لے رہے ہیں؟‘‘

کہنے لگے ’’میں نسخہ کیسے بھول سکتا ہوں، میں اسے سینکڑوں دفعہ اپنے ہاتھوں بنا چکا ہوں۔ رہی بات امتحان کی، تو ایسی بات بھی نہیں۔ میں نسخہ اپنی بہو یعنی تمہاری ساس کو بتا چکا ہوں، اس نے بھی کئی دفعہ بنا کر آزمایا ہے۔ میں نے اسے کہا ہے کہ اب وہ تم سے دوا بنوائے۔‘‘

میں نے خاکوانی صاحب کا شکریہ ادا کیا اور گھر آ کر اپنی ساس صاحبہ سے کہا ’’بڑے خان صاحب نے کسی نسخے کے بارے میں بتایا ہے؟‘‘

کہنے لگیں ’’ہاں پتھری دور کرنے والا نسخہ بتایا تھا۔ کل میں تمہیں ادویہ کی چٹ دے دوں گی، بازار سے لے آنا۔ میں تمہارے ہاتھوں سے دوائی تیار کروانا چاہتی ہوں۔‘‘

اگلے دن میں بازار سے اشیا لے آیا اور ساس صاحبہ کی ہدایات پر عمل کرتے ہوئے نسخہ تیار کر لیا۔ انہوں نے بتایا کہ وہ نسخہ پہلے بھی کئی بار بنا چکی ہیں، پرانی سے پرانی پتھری اس کے پندرہ دن استعمال سے نکل جاتی ہے۔

جن اجزا سے دوائی تیار کی گئی وہ یہ ہیں :

قلمی شورہ ۱۰۰ گرام۔ بھلانواں ۱۰۰ گرام۔ نوشادر ۵۰ گرام۔ جوکھار اصلی ۵۰ گرام۔ سہاگہ خام ۵۰ گرام۔ حجر الیہود ۵۰ گرام۔ پوست ریٹھہ ایک عدد۔

طرقہ استعمال : سب سے پہلے نوشادر اور سہاگا باریک پیس لیں۔ اس کے بعد حجر الیہود الگ پیسئے۔ ریٹھے کا چھلکا گٹھلی نکال کر اسے بھی الگ پیس لیں۔ اب لوہے کی کڑاہی میں قلمی شورہ ڈال کر تیز آگ جلائیں، قلمی شورہ پانی کی طرح پگھل جائے گا۔ اس میں تین چار ثابت بھلانواں ڈال دیں۔ ان کے ڈالتے ہی کڑاہی میں آگ لگ جائے گی۔

پھر نوشادر ڈال کر مزید تین چار بھلانواں ڈال دیں، پھر آگ بھڑکے گی۔ اس کے بعد جوکھار ڈالیں اور پھر تین چار بھلانواں ڈالیں، پھر سہاگہ ڈال دیں اور تین بھلانواں، بھلانواں ختم ہو جائیں اور دوا پانی کی طرح زردی مائل ہو جائے، تو آگ سے اتار لیں۔

جب دوا خشک ہو چکے، تو کڑاہی سے کھرچ کر باریک پیس لیں۔ سفید رنگ کی دوا تیار ہو گی، اسے حفاظت سے رکھ لیں۔ صبح، دوپہر اور شام کھانے کے ایک گھنٹے بعد چٹکی بھر (۴ رتی) پانی کے ساتھ استعمال کریں۔ ان شاء اللہ ہٹیلی سے ہٹیلی پتھری خارج ہو جائے گی۔ زیادہ سے زیادہ دو ہفتے استعمال کافی ہے۔ میں نے اس دوا کو بنایا اور مفید پایا۔

ایک دن ابا جان کو یہ نسخہ دکھلایا اور اس کے فوائد سے آگاہ کیا۔ وہ نسخہ دیکھ کر بہت ہنسے اور کہنے لگے ’’پتھری کے اخراج کے علاوہ بھی دیگر فوائد انہوں نے بتلائے؟‘‘

میں نے کہا ’’نہیں تو، انہیں اسی فائدے کا علم تھا۔‘‘

کہنے لگے ’’یہ طب کا معروف نسخہ ہے۔ میں نے اپنی کتاب کنزالمجربات جلد سوم کے باب طبی صندوقچہ میں اسے امروسیا کے نام سے درج کیا ہے۔ یہ گردے کی پتھری کے علاوہ ورمِ رحم، ہسٹیریا اور دردِ گردہ میں بھی مفید ہے۔‘‘ وبائی امراض دور کرنے کے لیے دو رتی تازہ پانی میں حل کر کے استعمال کریں۔ معدے کی کمزوری اور دستوں کے لیے بھی اتنی ہی مقدار میں دوا لیں۔ یہ نسخہ جگر اورتلی کے ورم بھی تحلیل کرتا ہے۔

میں نے اس نسخے کا نام ’’سنگ پاش‘‘ رکھا ہے۔ تجربات سے معلوم ہوا کہ واقعی یہ پتھری پاش پاش کر دیتا ہے۔ والد صاحب نے ایک سوال کے جواب میں فرمایا ’’بیشتر نسخے کتابوں میں درج بھی ہوتے ہیں لیکن کئی لوگ نسخے چھپاتے ہیں، یہ اچھا عمل ہرگز نہیں۔ بہرحال بیشتر امراض میں یہ دوا مفید ثابت ہوئی۔ آپ بھی یہ دوا بنائیے اور اس کے معجز اثر فوائد سے بہرہ مند ہوں۔


)حکیم عبد الوحید سلیمانی اردو ڈائجسٹ فروری ۲۰۰۷ء(
$
















      @شہد کے خواص‪@‬
$
    اور دیکھو تمہارے رب نے شہد کی مکھی پر یہ بات وحی کر دی کہ پہاڑوں اور درختوں میں، اور ٹیلوں پر چڑھائی ہوئی بیلوں میں، اپنے چھتے بنا اور ہر طرح کے پھلوں کا رس چوس اور اپنے رب کی ہموار کی ہوئی راہوں پر چلتی رہ۔ اس مکھی کے اندر سے رنگ برنگ کا شربت نکلتا ہے جس میں شفا ہے لوگوں کے لیے۔ یقینا اس میں بھی ایک نشانی ہے ان لوگوں کے لیے جو غور و فکر کرتے ہیں۔ (النحل : ۶۸۔ ۶۹)

 شہد قدرت کی طرف سے انسان کے لیے ایک شاندار تحفہ ہے۔ اس میں منفرد قسم کی حیرت انگیز غذائی اور طبی خوبیاں ہیں۔ یہ ایک لیس دار اور میٹھا نیم شفاف سیال ہے جس کا رنگ زردی مائل بھورا ہوتا ہے۔ ترشی مائل شیریں ذائقہ رکھتا ہے۔ کچھ دیر پڑا رہنے کے بعد یہ غیر شفاف اور بلوری ہو جاتا ہے۔ صرف شہد کی مکھیاں ہی شہد اور شہد کا چھتا بنانے کی صلاحیت رکھتی ہیں۔ شہد میں پائی جانے والی شکرین، کلوکوز (Glucose) اور سکروز (Succrose) پر مشتمل ہوتی ہیں۔ گلوکوز شکروں میں سب سے سادہ ہے۔ یہ زندہ حیوانوں کے خون میں اور پھلوں و سبزیوں میں پائی جاتی ہے۔ سکروز ایک چپکنے والا مادہ ہوتا ہے شہد میں بہت کم مقدار میں ہوتا ہے لیکن اس کی موجودگی شہد کو قابل ہضم بناتی ہے۔ شیخ الرئیس بو علی سینا کے مطابق شہد ایک قسم کی شبنم خفی ہے جو پھولوں و دوسرے نباتات پر گرتی ہے۔ اسے ایک خاص قسم کی نیش دار مکھی چوس کر اپنے چھتے میں کھانے کے واسطے جمع کرتی ہے۔

مختلف پھلوں اور پودوں سے حاصل ہونے والا شہد مختلف ہوتا ہے۔ اس میں شہد کی مکھی کو بھی دخل حاصل ہے۔ مکھی کے چوسنے کی وجہ سے اس میں گرمی، جلا اور نفخ زیادہ ہو جاتا ہے۔ جو شہد چھتے سے ٹپک کر نکلتا ہے وہ بہتر ہوتا ہے اور جو نچوڑنے سے حاصل ہوتا ہے، اس میں موم وغیرہ ملا رہنے سے اچھا نہیں ہوتا۔ بہترین شہد کی پہچان یہ ہے کہ وہ سرک، شفاف، گاڑھا خوش مزہ اور نہایت میٹھا ہوتا ہے۔ اس میں موم قطعی نہیں ہوتا اور دو انگلیوں کے درمیان لگانے سے تار بندھ جاتا ہے۔ یہ بطور دواء عام مستعمل ہے۔ دوسرا نمبر سفید رنگ کے شہد کا ہے یہ کھانے کے لیے بہتر سمجھا جاتا ہے۔ سبز و سیاہ اور ایک سال سے زائد کا پرانا اور تیز و تلخ اور ترش، بدبودار، بہت رقیق اور بے حد خشک شہد بھی استعمال کے لیے ٹھیک نہیں۔ پرانا اور خراب شہد مضر صحت ہے اور جنون و سوداوی امراض پیدا کرتا ہے۔ کوئی چیز شہد میں رکھنے سے خراب نہیں ہوتی۔ اگر کوئی مردہ جسم شہد میں ڈبو کر رکھ دیا جائے تو کبھی خراب نہ ہو گا۔ تر میرے بھی اگر شہد میں رکھ دیے جائیں تو چھ ماہ تک خراب نہیں ہوتے نیز گوشت تین مہینہ تک خراب نہیں ہوتا۔ اطبا ءنے اس کی چار قسمیں بتائی ہیں۔

۱۔         تیل کے رنگ کا یعنی سنہری جو مزاجاً سرد و خشک ہے۔

۲۔         روغن زرد جیسے رنگ کا یہ گرم خشک و سبک ہے۔

۳۔        سفید و شفاف جسے بھرا مر کہتے ہیں۔

۴۔        سیاہ جسے لوہے کے رنگ پر ماچھک نام دیا گیا ہے۔

تازہ شہد دوسرے درجہ میں گرم اور پہلے میں خشک ہوتا ہے۔

ایک دفعہ میرے ایک دوست نے نومبر کے مہینے میں تازہ آم کھلا کر مجھے حیران کر دیا۔ میرے استفسار پر انہوں نے انکشاف کیا کہ وہ آموں کے موسم میں خوب پکے ہوئے آم شہد میں ڈبو کر محفوظ کر لیتے اور بعد ازاں حسب ضرورت نکال کر استعمال کرتے ہیں۔ شہد میں رکھے رہنے سے آم محفوظ رہتے ہیں اور ان کے خواص میں بھی فرق نہیں پرتا۔

یہ تو شہد کا ایک معمولی سا کرشمہ تھا۔ قدیم مصریوں نے یہ راز بہت پہلے پا لیا تھا اور وہ شہد حنوط شدہ لاشیں محفوظ کرنے کے لیے استعمال کرتے رہے۔ لیکن آج کے دور میں خالص شہد کا ملنا بہت مشکل ہو گیا ہے۔ ہمارے ایک تیز طرار عزیز پنسار کی دکان کرتے ہیں۔ ایک دفعہ ایک صاحب شہد بیچتے بیچتے ان کے پاس پہنچ گئے۔ بیچنے والے نے بے ساختہ شہد دیکھا چکھا اور اس سے پوچھا کہ شہد چینی کا بنا ہوا ہے یا گڑ کا۔ انہوں نے جواب دیا چینی کا۔ پھر انہیں خیال آیا کہ میں کیا کہہ بیٹھا ہوں۔ اسی وقت وہاں سے نو دو گیارہ ہو گئے اور آوازیں دینے پر بھی رکے نہیں۔

پاکستان میں تین چیزوں کو جب تک اپنی آنکھوں کے سامنے حاصل نہ کیا جائے ان کے خالص ہونے پر اعتبار نہیں آتا یعنی دودھ، گھی اور شہد۔ پاکستان میں جتنا شہد مکھیوں سے حاصل ہوتا ہے یا باہر سے برآمد کیا جاتا ہے اس سے کم از کم سو گنا مارکیٹ میں فروخت ہوتا ہے اور یہ سب کا سب مصنوعی ہوتا ہے۔ اصلی شہد کی پہچان کے جتنے گر کتابوں میں موجود ہیں جعلسازوں نے ان سب کا توڑ کر لیا ہے۔ اب میرے علم کی حد تک صرف تین طریقے رہ گئے ہیں جن سے شہد کی پہچان کی جا سکتی ہے۔

(۱)        نمک کی ڈلی شہد میں گھمائیں۔ آپ جتنی دیر چاہے نمک حل کر لیں شہد میں نمک کا ذائقہ نہیں آئے گا۔

(۲)       ان بجھے چونے کی ایک چھوٹی سی ڈلی لے کر اسے تھوڑے سے شہد میں ڈبو دیں۔ اگر چونا ویسے ہی پڑا رہے تو شہد خالص ہے۔ اگر اس میں سے چڑ چڑ کی آواز آئے یا دھواں نکلے تو خالص نہیں ہے۔

(۳)       شہد کے خالص ہونے کی ایک پہچان یہ بھی ہے کہ ذیابیطس کے مریضوں کو خالص شہد استعمال کرائیں تو ان کی شوگر نہیں بڑھتی۔

حضرت ابوہریرہؓ سے ایک حدیث مروی ہے کہ جو شخص مہینے میں صبح تین دن شہد چاٹ لے اس کو اس مہینے میں کوئی بڑی بیماری لاحق نہ ہو گی۔

شہد کی افادیت کا علم آپ کو اس بات سے ہو گا کہ اللہ تعالیٰ نے اہل جنت کے لیے شہد، دودھ اور شراب الصالحین کی نہریں بنائی ہیں۔

حضرت ابوسعید خدریؓ راوی ہیں کہ رسول اللہ صلی اللہ علیہ وسلم  کی خدمت میں ایک شخص حاضر ہوا اور کہنے لگا ’’حضورصلی اللہ علیہ وسلم! میرے بھائی کو دست لگے ہوئے ہیں، کوئی علاج تجویز فرمائیے۔‘‘

آپؐ نے فرمایا اسے شہد پلاؤ۔

وہ چلا گیا۔ اگلے روز پھر آیا اور کہنے لگا حضورؐ! میں نے اسے شہد پلایا مگر افاقہ نہ ہوا۔ آپؐ نے فرمایا اسے پھر شہد پلاؤ۔ تین چار دفعہ ایسا ہی ہوا۔ آپ ؐنے فرمایا  اللہ کا فرمان سچا ہے، تیرے بھائی کا پیٹ جھوٹا ہے۔

حضرت عبداللہ بن مسعودؓ فرماتے ہیں کہ شہد میں ہر جسمانی اور روحانی مرض کے لیے شفا ہے۔ اس لیے اے لوگو! تم قرآن مجید اور شہد دونوں کو تھامے رکھو۔

حضرت عبداللہ بن عمرؓ قرآن و حدیث سے استفادہ کرتے ہوئے شہد سے ہر مرض کا علاج کرتے تھے۔

کچھ لوگوں کا خیال ہے کہ شہد کے شفا بخش ہونے میں تو بقول قرآن و حدیث کوئی شک نہیں ہے لیکن یہ گرم مزاجوں کو موافق نہیں۔ اس لیے جب کسی گرم مزاج والے کو شہد استعمال کرائیں تو اس میں ٹھنڈی ادویہ کا اضافہ کر کے اس کی تعدیل کر لیں۔ ایک حدیث میں ہے کہ شہد ملا پانی استعمال کرنے سے فائدہ بڑھ جاتا ہے۔

سید ابوالاعلیٰ مودودیؒ نے تفہیم القرآن میں اس کی ایک صفت یہ بیان کی ہے کہ یہ دوسری چیزوں کو اپنے اندر محفوظ رکھتا ہے۔ جن دنوں میں بی فارمیسی کر رہا تھا، ہمارے ساتھ ایک طالب علم تھے جنہوں نے امتحان دے دیا تھا اور دو تین جگہ ملازمت کر کے چھوڑ چکے تھے۔ ایک دن وہ مجھے ملے اور کہنے لگا کہ میں مختلف جگہوں پر ملازمت کی لیکن اس لیے چھوڑ دی کہ ہر جگہ انگریزی دوا سازی میں شراب استعمال ہوتی ہے۔ میں نے اپنے ملنے والے کے ایک یونانی ادارے کا پتا بتایا اور کہا کہ وہاں چلے جائیں لیکن چند دن گزرنے کے بعد وہ وہاں سے بھی واپس آ گئے کہ معاملہ وہی ٹھہرا۔ پھر مجھے کہنے لگے کہ مجھے مولانا مودودیؒ سے ملواؤ  میں ان سے اس مسئلے کا حل معلوم کرنا چاہتا ہوں۔ اسی شام میں انہیں مولانا کے پاس لے گیا۔ انہوں نے مولانا سے اپنی الجھن کا ذکر کیا۔ مولانا نے فرمایا کہ الکحل کا متبادل شہد ہے یا عرق گلاب۔ آپ کسی جگہ ملازمت نہ کریں بلکہ اپنا کام شروع کریں۔ انہوں نے اس کے بعد دوا سازی کا کام شروع کر دیا اور اب بہت مطمئن زندگی گزار رہے ہیں۔

شہد بچے کی پیدائش سے لے کر مرتے دم تک استعمال کرایا جاتا ہے۔ بچہ جب دنیا میں آتا ہے تو گھٹی کے طور پر اسے شہد چٹایا جاتا ہے اور جب مریض قریب المرگ ہوتا ہے تب بھی حکیم جان بہ لب مریض کے لیے شہد ہی تجویز کرتا ہے۔ اس لحاظ سے شہد اولین غذا ہے اور آخری بھی …

لندن کے عجائب گھر میں فرعون کی لاش پر شہد کی مکھی کی تصویر بنی ہوئی ہے۔ سکندر اعظم کے زمانے میں لوگ شہد کے علاوہ کسی میٹھی چیز کے ذائقے سے متعارف نہ تھے۔

شہد مقوی اعضائے رئیسہ ہے۔، دل، دماغ معدہ اور جگر کو طاقت بخشتا نیز قوت مردمی بڑھاتا ہے۔ اگر اس کو دودھ کے ساتھ استعمال کیا جائے تو وہ مادہ منویہ پیدا کرتا ہے۔ مصفی خون ہے اور مولد خون بھی۔ آنکھوں کی بینائی تیز کرنے کے لیے آنکھوں میں لگایا جاتا ہے۔

شہد زخموں کو صاف اور مندمل کرتا ہے۔ ورموں کو پکاتا ہے اور پھوڑتا ہے۔ شہد اور مچلی کی چربی ہم وزن ملانے سے بہترین قسم کا مرہم تیار ہوتا ہے۔ شہد اور کلیجی کو ملا کر مرہم تیار کریں تو پھوڑے پھنسیوں اور زخموں کے لیے بے حد مفید ہے۔

اگرچہ شہد تقریباً ہر مرض کے لیے مفید ہے مگر ذیل میں اس کے چیدہ چیدہ فوائد بیان کیے جاتے ہیں۔

درد شقیقہ

یہ درد سر کے نصف حصہ میں ہوتا ہے۔ جو جوں سورج طلوع ہوتا ہے اس کی شدت میں اضافہ ہوتا جاتا ہے۔ غروب آفتاب کے وقت درد ختم ہو جاتا ہے۔ مریض کو ایسا محسوس ہوتا ہے کہ سر ہتھوڑے سے توڑا جا رہا ہے اس کا علاج یہ ہے کہ جس حصہ میں درد ہو اس کے مخالف سمت کے نتھنے میں ایک بوند شہد ڈالیں ان شاء اللہ فوراً افاقہ ہو گا۔

تھکن

دماغی اور جسمانی محنت سے بدن تھکن کا شکار ہو جاتا ہے۔ اس کے لیے ایک گلاس گرم پانی میں دو بڑے چمچ شہد ملا کر پئیں، جسم ہشاش بشاش ہو جائے گا۔

فالج اور لقوہ

شہد خالص، ادرک کا پانی، پیاز کا پانی ایک یاک پاؤ لے کر بوتل میں ڈالیں۔ بوتل کا چوتھا حصہ خالی رہے۔ تین دن رکھنے کے بعد چھ چھ ماشہ روزانہ صبح استعمال کریں اور چار تولہ تک لے جائیں۔ ان شاء اللہ دونوں امراض سے نجات مل جائے گی۔

یاد داشت

طالب علموں، اساتذہ، وکلا اور علماء کے لیے یہ معجون بہت مفید ہے۔

مال کنگنی مقشر (چھلی ہوئی) ۱۴ تولہ، دار فلفل ۱۰ تولہ، سونٹھ دس تولہ، عاقرقرحا چار تولہ، ان سب چیزوں کو پیس کر گائے کے گھی میں لت پت کریں اور دو گنا شہد ملا کر معجون بنائیں اور ایک تا دو چمچ صبح نہار منہ دودھ سے لیں۔ ان شاء اللہ یاد داشت تیز ہو جائے گی اور بچن کی بھولی ہوئی باتیں بھی یاد آنے لگیں گی۔

کان بجنا

بعض مریضوں کے کانوں کے اندر باجے سے بجتے محسوس ہوتے ہیں اور بھن بھن کی آواز آتی ہے اس کے لیے چھ ماشہ شہد (ایک چھوٹی چمچ) میں چار رتی قلمی شورہ حل کر کے تھوڑے سے گرم پانی میں حل کر کے ۲۔۳ قطرے کانوں میں ٹپکائیں۔ ان شاء اللہ فائدہ ہو گا۔

دانتوں کی مضبوطی

شہد کو سرکے میں ملا کر کلیاں کرنے سے دانت مضبوط ہو جاتے ہیں۔

منہ کے زخم اور زبان پھٹنا

شہد ۷ تولہ، سہاگہ ایک تولہ، گلیسرین چھ ماشہ بوقت ضرورت منہ کے زخموں اور پھٹی ہوئی زبان پر لگائیں۔ چند دنوں میں فائدہ ہو گا۔

عرق النساء

میرے بہت اچھے دوست قاری فصیح الدین عرق النساء کے دردوں کے لیے سملو، چاکسو، سونٹھ، مرچ سیاہ ۵۔۵ تولہ میں ایک کلو شہد خالص ملا کر صبح دوپہر شام دو دو چھوٹے چمچے کھلاتے ہیں۔ چند دنوں میں مرض رفع ہو جاتا ہے۔ مولانا عبدالرشید اصغر کھڈیاں کے نامور عالم ہیں۔ انہیں طب سے بھی شغف ہے۔ انہوں نے بتایا کہ مکئی کے بھٹے سے دانے اتار کر جلائیں اور دو گنا شہد ملا کر صبح دوپہر شام لیں، پرانی سے پرانی ہچکی تین دن میں دور ہو جائے گی۔

امراض قلب

دل کے امراض کے لیے آب ادرک ۲۰ تولہ، شہد ۲۰ تولہ، لہسن ۲۰ تولہ کوٹ کر ان سب کو ملا لیں اور آگ پر جوش دیں۔ صبح دوپہر شام کھانے کے بعد ایک ایک چمچ لیں۔ دل کی اگر تین شریانیں بھی بند ہوں تو اس کے استعمال سے کھل جاتی ہیں۔

دل کے لیے دوسرا مفید نسخہ یہ ہے کہ ادرک کا پانی دس قطرے، لہسن کا پانی ۱۰ قطرے، سفید پیاز کا پانی ۱۰ قطرے، شہد آدھی چمچی ان سب کو ملا کر صبح و شام لیں۔ زیادہ سے زیادہ ایک ماہ کافی ہے۔

پیشاب کی رکاوٹ

پیشاب کی رکاوٹ دور کرنے کے لیے دو چھوٹے چمچے شہد ایک پیالی پانی میں حل کریں اور چار ماشہ سرد چینی شامل کر کے استعمال کرائیں۔ ان شاء اللہ فوراً پیشاب جاری ہو گا۔

شوگر کے علاج میں میٹھا منع ہے مگر شہد اگر خالص دستیاب ہو جائے تو صبح دوپہر شام ایک ایک چمچ میں چار چار رتی سلاجیت ملا کر استعمال کریں۔ اس سے شوگر اعتدال پر آ جائے گی۔

موٹاپا

موٹاپا بہت خطرناک مرض ہے۔ اس سے نجات کے لیے چینی، چاول اور چکنائی سے پرہیز کریں اور ۲۵ تولہ شہد، ایک تولہ ان بجھا چونا کھرل کر کے کپڑے میں سے گزاریں اور روزانہ صبح شام چھ چھ ماشہ استعمال کریں۔اس کے مسلسل استعمال سے موٹاپا دور ہو جائے گا۔

دیگر امراض

بولی تیزاب (Uric Acid) دور کرنے کے لیے صبح شام ایک چمچ شہد استعمال کریں۔ بولی تیزاب بدن سے خارج ہو جائے گا۔

اگر کسی شخص کا مادہ تولید کمزور ہو، لذت مباشرت سے محروم ہو تو گرم دودھ میں شہد ملا کر رات کو پینے سے قوت بحال ہو جائے گی اور پشت میں طاقت آ جائے گی۔

سفید پیاز کا پانی ایک پاؤ، شہد خالص تین پاؤ  ملا کر ہلکی آنچ پر پکائیں، جب پانی خشک ہو جائے اور صرف شہد باقی رہ جائے تو صبح نہار منہ اور رات سوتے وقت ایک ایک بڑی چمچ شہد استعمال کرے۔ فائدے خود ہی ظاہر ہو جائیں گے۔

جن خواتین کا رحم کمزور ہو اور اس وجہ سے حمل نہ ٹھہرتا ہو وہ اسگندھ ۲ تولہ آدھ سیر پانی میں جوش دیں۔ جب آدھ پاؤ  رہ جائے تو ۲ تولہ شہد ایک تولہ گائے کا گھی، گائے کا دودھ پانچ تولہ اور مصری ایک تولہ ملا کر بوقت عصر نوش فرمائیں۔ یہ دوا حیض سے فارغ ہو کر ایک ہفتہ استعمال کریں۔ ان شاء اللہ حمل قرار پا جائے گا۔

بچوں کی اکثر امراص میں شہد مفید ہے۔ لذیذ ہونے کی وجہ سے بچے اسے شوق سے بھی کھاتے ہیں۔ بچوں کا وزن بڑھانے کے لیے شہد استعمال کرائیں۔

آگ سے جلے ہوئے مریض بہت ہی خطرناک ہوتے ہیں۔ جلی ہوئی جگہ پر شہد لگائیں تو زخم ہی ٹھیک نہیں ہوتا بلکہ نشان بھی نہیں رہتا۔ ایک دفعہ ایک مزدور تیل کے بھرے ہوئے کڑاہے میں گر پڑا۔ پورا جسم جل گیا۔ پاس ہی شہد کے بھرے ہوئے تین چار کنستر پڑے تھے۔ مالکان نے فورا اس پر شہد کے کستر انڈیل دیے۔ کچھ دیر بعد وہ ہوش میں آیا۔ ہسپتال لے گئے۔ ڈاکٹروں نے کہا اس کے جسم پر نہ زخم کے نشان ہیں نہ جلے کے۔ انہوں نے بتایا کہ ہم نے کہیں پڑھا تھا کہ جلے ہوئے مقام پر شہد لگانے سے مکمل فائدہ ہو جاتا ہے۔

حضور اکرم صلی اللہ علیہ وسلم شہد، حلوہ اور گوشت پسند فرماتے تھے اور آپؐ کا ارشاد گرامی ہے کہ یہ بہترین غذا ہے۔

اگر کسی چیز کو شہد میں بھگو کر رکھیں تو وہ خراب نہیں ہو گی، خواہ کوئی پھل ہو، سبزی ہو یا گوشت حتیٰ کہ اگر کسی لاش کو خراب ہونے سے بچانا ہو تو اس کو بھی شہد لیپ کر رکھنا مفید ہے۔ اگر کسی زچہ خاتون کو دودھ کم اترتا ہو یا حیض تنگی سے آتا ہو تو صبح شام دو دو چمچ شہد کھانے سے مرض چلی جائے گی۔ شہد کے اتنے فائدے ہیں کہ شمار نہیں کیے جا سکتے۔ میں نے چند امراض اور ان کے فوائد کا ذکر کیا ہے۔ اگر اللہ نے زندگی رکھی تو مزید فوائد پھر کبھی بیان کیے جائیں گے۔
$



      @قبض بیماریوں کی ماں‪@‬
$
    پچھلے دنوں میاں طفیل محمد صاحب کے بڑے بیٹے میاں احسن فاروق دوائی کے لیے آئے تو میں نے ان سے میاں صاحب کے بارے میں پوچھا پتا چلا کہ انہیں بھی قبض کا مرض ہے۔ بعض اوقات ایک شخص کو قبض ہوتی ہے اور خاندان کے دوسرے افراد ا س سے محفوظ رہتے ہیں۔ الحمدللہ میری ۶۵ سالہ زندگی میں مجھے کبھی قبض نہیں ہوئی لیکن میرے چھوٹے بھائی حکیم عبدالمجید سلیمانی پیدائش سے لے کر اب تک قبض کے مریض ہیں۔

قبض جسے عربی میں حصر اور انگریزی میں Constipation کہتے ہیں اتنا عام مرض ہے کہ محتاج تعارف نہیں۔ اس کے نقصانات اور نتائج جتنے بھیانک ہیں عوام اس کے خطرات سے اتنے ہی لا پروا ہیں۔ پاخانہ کا روزانہ جسم سے خارج نہ ہونا بلکہ دوسرے یا تیسرے اور چوتھے روز آنا یا کم مقدار میں مینگنیوں کی شکل میں یا سخت حالت میں دن میں کئی بار آنا قبض کہلاتا ہے۔ جو کچھ ہم کھاتے ہیں وہ منہ میں لعابِ دہن کے ساتھ مل کر معدے اور چھوٹی آنت میں پہنچتا ہے۔ یہاں خوراک پکنا شروع ہوتی ہے اس کے رقیق اور صاف اجزا جذب ہو کر جگر اور مجری الصدر میں چلے جاتے ہیں اور باقی حصہ جو پھوک کی طرح ہوتا ہے آنتوں کی حرکت اور صفراء کی وجہ سے بڑی آنت میں سے ہوتا ہوا امعاء مستقیم میں جمع ہو جاتا ہے پھر ایک مناسب وقفہ کے بعد ناقابل برداشت ہو کر نیچے کو حرکت کرتا ہے۔ اگر غذا کا یہ فضلہ خارج نہ ہو اور بری آنت میں پڑا رہے تو بے شمار جان لیوا امراض پیدا ہو جاتے ہیں۔ مثلاً ضعف قلب، بلند فشارِ خون، دل کی گھبراہٹ، غشی، دل کی تیز دھڑکن، دردِ سر، نزلہ زکام، ضعف دماغ، غنودگی، تبخیر، تھکاوٹ، ہر وقت ہلکا ہلکا بخار رہنا، آنکھ کان اور ناک کی بیماریاں، اپنڈکس (ورم زائدہ اعور)، گردوں اور جگر کی بیماریاں، بواسیر، بھوک کی کمی، دردِ شکم، ورم جگر، جوڑوں کا درد، یرقان، خون کی کمی اور انتڑیوں اور پتہ میں پتھریاں وغیرہ وغیرہ۔ اسی وجہ سے کہا جاتا ہے کہ قبض ام الامراض ہے۔

قبض کی ۳ وجوہات ہیں۔

۱۔پہلی وجہ ناقص غذا ہے۔ نان، کلچے، چنے، جو، باجرے اور میداہ کی روٹی۔ ثقیل، چربیلی اور دیر سے ہضم والی غذائیں، وہ غذائیں جو خشک ہوں یا جن میں رطوبت کم ہو تب بھی قبض کا سبب بنتی ہیں۔

۲۔ آنتوں کے اندر ایک قسم کی قدرتی حرکت ہوتی ہے، جب یہ حرکت سست ہوتی ہے تو قبض لاحق ہو جاتی ہے۔

۳۔ گردوں کے راستے جسمانی رطوبتوں کا زائد مقدار میں خارج ہونا، قے کی زیادتی وغیرہ سے بھی قبض ہو جاتی ہے ان کے علاوہ بواسیر، آنتوں کی سوزش اور موٹاپا بھی قبض کا باعث بنتے ہیں۔ قبض کے مریض کو پانی کثرت سے پینا چاہیے اس سے قبض کشائی ہو جاتی ہے۔

قبض دور کرنے کے لیے ورزش اور سیر بہت ضروری ہے۔ اس کے علاوہ چند تدبیریں بھی اکثر اوقات قبض کشائی کا باعث بنتی ہیں۔

۱۔ علی الصباح بیداری کے بعد بستر پر آنکھیں بند کر کے بیٹھیں اور دماغ کو دیگر تمام خیالات سے پاک کر کے ذہن میں یہی تصور لائیں کہ مجھے قضائے حاجت ہو رہی ہے اور اگر میں اُٹھ کر بیت الخلا میں نہ گیا تو یہیں فارغ ہو جاؤں گا۔ اس خیال کے بار بار دہرانے سے قبض اکثر اوقات دور ہو جاتی ہے۔

۲۔ مسواک جہاں دانتوں کی بے شمار امراض کا علاج ہے وہاں اس کے استعمال سے قبض کا بھی قلع قمع ہوتا ہے۔

۳۔ کھانا کھانے کے دوران نیم گرم پانی پینا بھی قبض کا قدرتی علاج ہے۔ کچھ عرصہ قبل مجھے چین کی سرحد پر جانے کا اتفاق ہوا۔ وہاں چین سے آنے والے جتنے بھی لوگ تھے ان کے پاس تھرماس تھے۔ پوچھا کہ یہ کس مقصد کے لیے ہیں، تو ان کا سب کا ایک ہی جواب تھا کہ ان میں ہم گرم پانی رکھتے ہیں۔ جب بھی ہمیں پیاس لگے تو یہی پانی پیتے ہیں۔ انہوں نے اس کا ایک فائدہ یہ بتایا کہ انہیں قبض نہیں ہوتی۔

۴۔ برصغیر کے لوگوں کی عادت ہے کہ آٹا چھان کر استعمال کرتے ہیں۔ یہ عادت درست نہیں ہے۔ انہیں چاہیے بغیر چھانے آٹے کی روٹی استعمال کریں۔ اناج کے چھلکے میں ایک ایسا جوہر جو طاقت بخشتا ہے اور قبض کو بھی دور کرتا ہے۔

۵۔ صبح کو اُٹھ کر نہار منہ نیم گرم پانی کے دو یا چار گلاس پینا قبض کا بہترین علاج ہے۔

۶۔ صبح اُٹھ کر ۳ کلومیٹر پیدل چلنا قبض کا بہترین علاج ہے۔

۷۔ رات کو سوتے وقت ۵ تولہ گل قند اور پسی ہوئی سونف کا ایک چمچ گرم دودھ میں گھی یا بادامِ روغن ڈال کر استعمال کریں۔

قبض کی علامات انتی عام ہیں کہ انہیں سمجھنا مشکل ہوتا ہے۔ قبض کی صورت میں بدبودار سانس، زبان پر سفیدی، پیٹ میں درد، پیٹ کا پھولنا، بدہضمی، سر درد اور بے چینی وغیرہ پیدا ہوتی ہے۔ اگر قبض تھوڑی سی پرانی ہو جائے تو بواسیر کی شکایت بھی ہو سکتی ہے۔ نوجوانوں میں قبض سے کیل مہاسے نکل سکتے ہیں۔ بڑی عمر کے لوگوں میں جلد پھیکی اور پیلی پڑ جاتی ہے۔

بقراط کا قول ہے کہ جس طرح اجابت کا نرم ہونا خطرناک ہے اسی طرح سخت ہونا بھی خطرناک ہے لیکن اجابت کی سختی اس کی نرمی سے زیادہ خطرناک ہے۔ عموماً ۲۴ گھنٹے میں ایک بار اجابت آتی ہے، لیکن بعض نوجوانوں کو ۲۴ گھنٹے میں دو بار اور بعض کو ۴۸ گھنٹے میں ایک بار اجابت ہوتی ہے۔

اعصاب اور آنتوں کے لیے مکھن، گھی، بادام، دودھ، سبز ترکاریاں اور موٹے آٹے کی روٹی بہترین غذا ان کے استعمال سے قبض بھی رفع ہوتی ہے۔ قبض کے مریضوں کے لیے ساگ پات، امرود، خرفہ، پالک، میتھی، چولائی، چقندر، شلغم، گاجر اور ہرے چنے بہترین غذا ہیں۔ اگر ادویات کا استعمال کرنا ہو تو اسپغول ایک تولہ سادہ پانی یا نیم گرم دودھ کے ساتھ استعمال کریں یا رات سوتے وقت اطریفل زمانی ۹ ماشہ کیسٹر آئل ایک چمچ کے ساتھ استعمال کریں۔

قبض کی شکایت زیادہ تر ان لوگوں کو ہوتی ہے جنہیں محنت کی عادت نہ ہو اور سارا دن بیٹھے یا لیٹے رہتے ہوں۔ اس لیے قبض دور کرنے کے لیے انہیں ورزش کی عادت ڈالنی چاہیے۔ دوڑنا، ۴ کلومیٹر روزانہ چلنا، باغ اور سبزہ زار میں سیر کرنا، کشتی چلانا، گھڑ دوڑ، تیراکی، ڈنڈ پیلنا، کبڈی، ہاکی، فٹ بال، والی بال، ٹینس کھیلنا ایسی کھیلیں ہیں جن سے قبض نہیں رہتی۔

مندرجہ ذیل طریقوں سے پھلوں کا استعمال بھی قبض کشائی کے لیے مفید ہے۔

۱۔ دن میں ۴ مرتبہ لیموں کا عرق نکال کر آدھے کپ پانی میں ملا کر استعمال کرنا مفید اثرات کا حامل ہے۔

۲۔ اگر اعصابی کمزوری اور معدے کے ضعف کی وجہ سے قبض ہو تو روزانہ نہار منہ ۲۔۳ سیب کھانا قبض کشائی کا باعث بنتا ہے۔

۳۔ کھانا کھانے کے بعد اگر پکے ہوئے امرود کھائے جائیں تو قبض کشا اور نہار منہ کھائے جائیں تو قابض ہیں۔

۴۔ خشک میوہ جات میں سے بادام قبض کشائی کے لیے مفید ہیں۔ رات کو سوتے وقت اگر ۱۱ سے ۱۵ بادام کھائے جائیں تو بہترین قبض کشائی ہوتی ہے۔ جن لوگوں کا معدہ کمزور ہو وہ باداموں کے ساتھ ایک چمچ سونف بھی استعمال کریں۔

۵۔ آلو بخارا اس سلسلے میں ایک بہترین پھل ہے۔ قبض کے ازالہ کے لیے ۷ دانے اور جلاب کے لیے ۲۰ آلو بخارے استعمال کرنا چاہئیں۔

۶۔۲ یا ۳ آموں کا میٹھا رس نکال کر رات کو سوتے وقت دودھ سے لیا جائے تو صبح اجابت کھل کر ہوتی ہے۔

۷۔ قبض کو دور کرنے کے لیے انجیر ایک بہترین پھل ہے۔ رات کو انجیر کے ۳ دانے پانی میں بھگوئیں اور صبح نہار منہ صاف کر کے کھائیں۔ قبض ختم ہو جائے گی۔

چند ادویاتی علاج جو میرے تجربے میں آئے ہیں، درج ذیل ہیں :

۱۔پنجاب کے دیہاتوں میں رواج ہے کہ پانچ تا دس تولہ گھی صبح نہار منہ نیم گرم پیتے ہیں اس سے قبض رفع ہو جاتی ہے۔

۲۔بنفشہ کے پھول ۶ ماشہ رات کو دودھ کے ساتھ لیں۔ صبح کھل کر اجابت ہو گی۔

۳۔یہ نسخہ میرے ماموں مولانا حکیم عبدالحکیم قصوری کا مجرب ہے۔ بہت عرصہ برما میں رہے۔ آخری عمر بہاولنگر میں گزاری وہ ساری زندگی اپنے مریضوں کو یہ نسخہ استعمال کراتے رہے۔

ھوالشافی : سقمونیا ولایتی۔ گوگل صاف شدہ۔ مصبر زرد۔ عصرہ ریوند خطائی ۱۲۔ ۱۲ گرم۔ پہلے گوگل کو پانی میں حل کریں اور دیگر ادویہ کا سفوف ملا کر چنے کے برابر گولیاں بنا لیں اور رات سوتے وقت ۱ تا ۳ گولی نیم گرم پانی یا دودھ کے ساتھ استعمال کریں۔ فوری قبض کشائی کرے گی۔

۴۔ثابت اسپغول ایک تولہ۔ گائے کا دودھ ایک پاؤ  لے کر اس میں ایک تولہ خالص بادام روغن ملائیں۔ رات سوتے وقت لے لیں چند دن کے استعمال سے پاخانہ کھل کر آئے گا۔

۵۔ھوالشافی : گل سرخ ۲۵۰ گرام۔ سنا مکی ۲۵۰ گرام۔ دونوں دواؤں کو رات بھر ایک کلو پانی میں تر کریں اور صبح آگ پر جوش دے کر پکا لیں۔ جب دو تہائی پانی سوکھ جائے تو ۷۵۰ گرام مصری ملا کر محفوظ رکھیں۔ نہایت مزیدار دوا تیار ہے۔ دوائی کی دوائی۔ مٹھائی کی مٹھائی۔ رات کو سوتے وقت چھ تا ۱۲ گرام دودھ سے لے لیں۔

۶۔گلاب کے پھولوں کی بنی ہوئی گل قند ۲۵۰ گرام۔ ہرڑ جلابہ ۵۰ گرام۔ عرق گلاب آدھ کلو۔ جلابہ ہرڑ کو کھرل میں باریک پیس کر گل قند میں شامل کر کے نیم گرم دودھ سے لیں۔ یہ بہترین قسم کی دوا ہے اور اس سے ہر ایک کو فائدہ ہوتا ہے۔

۷۔یہ نسخہ بہترین قبض کشا، مخرج بلغم ہے۔ پیٹ کے کیڑوں کو خارج کرتا ہے۔

ھوالشافی : مصبر سیاہ ۲۵۰ گرام۔ سونٹھ ۲۵۰ گرام۔ سرکہ ۱۶۰ گرام۔ سنلائٹ صابن کا ایک ٹکڑا ۵۰ گرام۔ سب سے پہلے مصبر اور سونٹھ کو باریک پیسیں۔ پھر صابن کو سرکہ میں ڈال کر کھرل کریں۔ جب اچھی طرح حل ہو جائے تو باقی سفوف اس میں شامل کر لیں اور خشک کر کے چنے کے برابر گولیاں بنائیں۔ رات کو سوتے وقت ۱ تا ۲ گولیاں دودھ کے ساتھ استعمال کریں۔

۸۔یہ دوا قبض کشا اور مسہل ہے۔ دائمی قبض میں تھوڑی مقدار میں ۱ تا ۳ گولی دینی چاہیے تاکہ اجابت با فراغت ہو جائے لیکن اگر ان گولیوں کو جلاب کے لیے استعمال کرنا ہو تو ۴ تا ۶ گولیاں استعمال کرائیں۔

ھوالشافی : ست صبر سقوطری ۱۲ گرام۔ گودہ اندرائن ۶ گرام۔ ستمو ۶ گرام۔ غاریقون ۶ گرام۔ اجوائن خراسانی ۶ گرام۔ سب ادویہ کو الگ الگ پیس لیں اور شہد ملا کر چنے کے برابر گولیاں بنا لیں۔

صبر سقوطری کو تیار کرنے کا طریقہ یہ ہے کہ صاف ستھرا سقوطرہ کا مصبر لے کر اسے کوٹ کر باریک کر لیں اور دس گناہ پانی میں حل کر کے رکھ دیں۔ ہر ایک گھنٹہ بعد مسلسل بارہ گھنٹے اسی میں چمچ پھیرتے رہیں۔ پھر ۱۴ گھنٹے اس کو محفوظ پڑا رہنے دیں۔ اس کے بعد پانی کو نتھار کر آگ پر پکائیں۔ جب گاڑھا ہو جائے تو آگ سے نیچے اتار لیں۔ پھر اس کو پانی کی بھاپ میں زیادہ گاڑھا کریں حتیٰ کہ بھاپ اڑنا بند ہو جائے۔ یہ وہ دوا ہے جو قبض کے لیے انتہائی مفید ہے اور ہمارے دواخانہ میں گزشتہ ۷۵ سال سے زیر استعمال ہے۔
$













        @منشیات کا استعمال تاریخ کے آئینے میں‪@‬
$
  ) تاریخ کے آئینے میں (

حکیم عبدالوحید سلیمانی

کرۂ ارض آج منشیات کے حصار میں ہے۔ جہاں جہاں تہذیب نو موجود ہے ممکن نہیں کہ وہاں نشہ آور اشیاء موجود نہ ہوں۔ کبھی آپ نے سوچا ہے کہ کیا دنیا میں کروڑوں افراد اچانک نشہ کے عادی بن گئے ہیں یا آغاز ہی سے ایسا ہے۔ اگر یہ سلسلہ پرانا ہے تو اقوام متحدہ، امریکہ اور یورپ کو اس پر پہلے کبھی تشویش کیوں نہیں ہوئی اور اگر نیا ہے تو کن حالات نے لوگوں کی اتنی بڑی تعداد کو دنیا سے فرار کے راستہ کو اختیار کرنے پر مجبور کیا۔


باتیں دونوں ہی قابل غور ہیں اور اگر آپ ذرا سا دماغ پر زور دے کر سوچیں تو ان کی تہہ میں پنہاں بے شمار وجوہات آپ کے سامنے اظہر من الشمس ہو جائیں گی۔


منشیات سے مراد ایسی دوائیں ہیں جن کے استعمال سے سرور و انبساط کی کیفیت محسوس ہو۔ دنیا سے بے نیازی اور بے خودی کی کیفیت طاری ہو جائے اور نیند، بے ہوشی، مدہوشی اور بدمستی طاری ہو کر تمام دکھ درد بھول جائیں۔ شروع شروع میں تو سکون کا متلاشی بے انتہا فرحت محسوس کرتا ہے مگر جب نشہ ہرن ہوتا ہے تو اس کی طلب پھر بے چین کر دیتی ہے اور اس کے حصول کے لئے وہ پھر کوشاں ہو جاتا ہے۔ یہاں تک کہ اس کی زندگی کا مقصد ہی نشہ کرنا رہ جاتا ہے۔


دنیا میں پانچ سو سے زائد ایسے مرکبات یا مفردات ہیں جنہیں بطور نشہ استعمال کیا جاتا ہے۔ ان میں سے معروف نام شراب، بھنگ، چرس، گانجا، افیون، سگریٹ، حقہ، کافی، قہوہ، کوکو، چائے اور ’’افیون‘‘ کے مشتقات میں سے نارکوٹین، نازینین، مارفین، ہیروئن اور کوڈین ہیں۔ یہ بات بیان کرنے کی ضرورت نہیں ہے کہ شراب ’’مشروب مغرب‘‘ ہے۔ تمباکو امریکہ اور یورپ والوں کی گھٹی میں پڑا ہوا ہے۔ افیون سے اخذ کی جانے والی ان تمام بلاؤں کی ایجاد کا سہرا بھی تقریباً امریکہ کے سر ہے اور اسی نے دنیا کو ان سے متعارف کروایا ہے۔ کیا اسلامی حکومتیں امریکہ سے بااصرار یہ بات منوا سکتی ہیں کہ افیون اور ہیروئن کی طرح شراب اور تمباکو کے تاجران کے ساتھ بھی وہی سلوک کیا جائے اور ان کے استعمال پر بھی پابندی لگائی جائے۔ اگر کچھ نشوں کو سند جواز بخشا جائے اور کچھ کو قابل نفرت تو آخر اس کی بھی کوئی خاص وجہ ہوگی؟



شراب ام الخبائث ہے۔ یہ دماغ میں فتور پیدا کرتی ہے، عقل و خرد کو قتل کر دیتی ہے، ہوش و حواس سے بیگانہ کر دیتی ہے، برے بھلے کی تمیز مٹا دیتی ہے۔ اسلام ہی میں نہیں عیسائیت اور یہودییت میں بھی اس کا استعمال قطعاً حرام ہے۔ کیا امریکی حکومت نے عالمی سطح پر یا کم از کم اپنے ملک ہی میں اس کے خلاف کوئی مہم شروع کی…… آپ کا جواب یقیناًنفی میں ہوگا۔ وجہ بہت واضح ہے، امریکہ درحقیقت دولت کے پجاری ’’یہودیوں‘‘ کے قبضہ میں ہے اور ان کی سب سے بڑی کمزوری پیسہ ہے۔ اگرچہ وہ خود بھی اس کی زلف گرہ گیر کے اسیر ہیں لیکن دیگر ممالک خصوصاً اسلامی دنیا کو شراب برآمد کر کے انہیں اربوں ڈالر ماہوار کی آمدنی ہوتی ہے۔ چونکہ اس کے ذریعہ مسلمانوں کے ایمان پر بھی ڈاکہ پڑتا ہے اور جیبوں پر بھی اور اپنی تجوریاں بھی بھری جاتی ہیں، اس لئے شراب خانہ خراب کا استعمال تہذیب جدید کے عین مطابق ہے اور جو اس کی مخالفت کرے یا محفل میں جام کو ہاتھ نہ لگائے وہ ’’بنیاد پرست‘‘ ہے۔



امریکہ میں کئے گئے ایک سروے کے مطابق شراب پی کر ہلاک ہونے والوں کی تعداد دیگر منشیات سے ہلاک ہونے والوں کی تعداد سے کہیں زیادہ ہے۔ دنیا میں ہونے والے ٹریفک کے نصف سے زائد حادثات کا سبب شراب نوشی ہے اور آدھے سے زیادہ جرائم کی وجہ بھی شراب ہے۔



نصف صدی پہلے ایک جرمن ڈاکٹر نے یہ بات کہی تھی۔ ’’تم شراب کی آدھی دکانیں بند کر دو تو میں تمہیں آدھے ہسپتال، جرائم کے اڈے اور جیلوں کے بند ہو جانے کی ضمانت دیتا ہوں۔‘‘



کیا امریکہ اور یورپ کی حکومت نے اپنے ہی ڈاکٹروں، محققین اور سروے رپورٹوں کی روشنی میں شراب کے اڈے تباہ کرنے کی کوئی مہم چلائی؟…… ہر گز نہیں …… اور اس کا واحد سبب یہ ہے کہ شراب کشید کرنے کے لئے سب کچھ انہیں اپنے ہاں سے ہی مل جاتا ہے اور اس پر زر مبادلہ خرچ نہیں کرنا پڑتا۔ اس لئے دولت کی ہوس میں مبتلا اس قوم کو شراب کے بارے میں کوئی تشویش نہیں ہے۔



ایک اور اہم نشہ تمباکو ہے۔ دوسرے تمام نشے استعمال کرنے والے ابتداء تمباکو نوشی سے کرتے ہیں۔ دنیا میں سب سے زیادہ تمباکو کی پیدائش اور استعمال امریکی ریاستوں میں ہوتا ہے۔ اب بھی سگریٹ اور پائپ کے ذریع امریکہ کھربوں ڈالر سالانہ کا زر مبادلہ کماتا ہے۔ برصغیر میں سگریٹ کو متعارف کرانے والے اور لوگوں کو اس کا عادی بنانے والے بھی اہل مغرب ہی ہیں۔ ایک مغربی ماہر نفسیات نے اس بات کا برملا اظہار کیا ہے کہ جو افراد سگریٹ پی سکتے ہیں وہ کوکین، مارفین اور ہیروئن کے بھی عادی ہو سکتے ہیں۔



آج کل دنیا بھر میں ’’کولا‘‘ ٹائپ کے مشروبات کا سیلاب آیا ہوا ہے۔ ان میں بھی کئی اقسام کے نشوں کی آمیزش ہوتی ہے۔ تیسری دنیا کے ممالک اپنے قومی مشروبات کو بھلا کر ان کے عادی ہو گئے ہیں۔ پوری دنیا میں وسیع پیمانے پر تشہیر کر کے انہیں ہر فرد اور ہر گھر کی ضرورت بنا دیا گیا ہے۔ ان فرموں کے مالکان کہاں کے باشندے ہیں، پوری دنیا سے حاصل ہونے والی ان کی آمدن سمٹ سمٹا کر کہاں جاتی ہے؟ اس پہلو پر بھی غور کرنے کی ضرورت ہے۔



اب آئیے اس ’’فتنہ عظیم‘‘ کی طرف جسے افیون کہا جاتا ہے۔ اگرچہ یہ برصغیر پاکستان و ہند، ایران، افغانستان وغیرہ کی پیداوار ہے لیکن اس علاقہ میں اس کو لانے والا یونانی فاتح سکندر اعظم تھا۔ انگریزوں نے جب ہندوستان پر قبضہ کیا تو سب سے پہلے افیون کی تجارت کو قابو کیا اور کاشتکاروں پر پابندی لگا دی کہ وہ صرف انگلش سرکار کو تمام کی تمام فصل فروخت کریں۔



مقامی آبادی کو وہ ڈپوؤں کے ذریعہ لائسنس ہولڈرز کو معمولی مقدار مہیا کر کے باقی چین اور دوسرے ممالک کو برآمد کرتا تھا۔ یہ مقدار بلامبالغہ ٹنوں کے حساب سے چین بھیجی جاتی تھی۔ انگریز حکومت اور امریکی سمگلر مل کر یہ خدمت سر انجام دیتے تھے۔ اس طریقہ سے ہندوستان سے ہونے والی آمدن کا 20 فیصد انگریزوں کو افیون کی تجارت سے حاصل ہوتا تھا۔ تاج برطانیہ اور چین کے درمیان ’’جنگ افیون‘‘ کے نام سے دو معرکے بھی ہوئے جس کے نتیجہ میں چین کو ہانگ کانگ سے ہاتھ دھونا پڑا۔



انگریزوں کی اس سازش نے چین کو افیون کا اس حد تک نشئی بنا دیا کہ ایک سروے کے مطابق 1913ء میں آبادی کا ہر چوتھا آدمی افیون استعمال کرتا تھا۔ امریکی خود افیون کے دوائی خواص کے اس حد تک مداح تھے کہ انیسویں صدی کے آخر میں شمالی امریکہ میں تیار ہونے والی ادویات میں سے 78فیصد میں افیون شامل ہوتی تھی۔ 1888ء میں بوسٹن کے میڈیکل سٹورز کا ایک سروے کیا گیا تو پتہ چلا کہ 1800 نسخوں میں سے 1481ء میں افیون شامل ہے۔



انیسویں صدی میں یورپ میں اس کی مقبولیت بے پناہ تھی۔ بڑے بڑے دانشور، زعماء اور طبقائے امراء راحت و سکون حاصل کرنے اور دردوں سے نجات کے لئے فخریہ اس کا استعمال کرتے تھے۔ معروف انگریز مصنف سموئیل کولرج نے اپنی مشہور تصنیف ’’قبلائی خان‘‘ پوری کی پوری افیون کے نشہ میں ڈوب کر لکھی۔



اہل مغرب کا ایک کارنامہ یہ ہے کہ اس نے افیون کے انتہائی نقصان دہ جوہروں کو اس سے الگ کر کے مسکن درد، مقوی قلب، بے ضرر اور سکون آور قرار دے کر اشتہار بازی کے ذریعہ اس کو فروغ دیا۔ 1813ء میں صارفین کو افیون سے کشید کئے گئے جوہر کو دافع درد سر اور خواب توڑ قرار دے کر خصوصاً جنگ کے زخمی سپاہیوں کو اس صدی کے آخر تک استعمال کرایا گیا۔ جس کی وجہ سے اس کا نام ہی ’’فوجیوں کی دوا‘‘ پڑ گیا حالانکہ یہ افیون سے 10گنا زیادہ نقصان پہنچاتا ہے۔ ہیروئن پہلی بار دنیا میں امریکہ میں متعارف کرائی گئی۔ 1890ء میں بہت بلند بانگ دعوؤں کے ساتھ اسے امراض قلب کے لئے سب سے بہتر دو اقرار دیا گیا اور لوگوں کو یہ باور کرایا گیا ہے کہ اس سے زیادہ بے ضرر مسکن اور خواب آور دوا کوئی نہیں حالانکہ یہ افیون سے 80 گنا زیادہ نشیلی ہے۔



1898ء میں امریکہ میں اسے ڈائی سیٹائل مارفین (Diacetyl Morphine) کے نام سے باقاعدہ پریکٹس میں شامل کیا گیا۔ انیسویں صدی کے آخر میں ہی جرمنی کی ایک فرم سے تیار کروا  کے انتہائی وسیع پیمانے پر مارکیٹ میں یہ کہہ کر متعارف کرایا کہ درد دل  سے فوری نجات کے لئے یہ مارفین سے زیادہ مؤثر اور نشہ سے بالکل پاک  ہے۔ اہل مغرب نے مارفین اور ہیروئن کے علاوہ 25 نشیلے اجزاء نکالے ہیں جن میں گوڈین(Goodain) پاپاویرین (Papaverine) تھی بین (Thebaine) نارمنین (Narcene) اور نار کوٹین (Narcotine) اہم ہیں۔ آخر الذکر کی وجہ سے ہی اب ہر نشہ آور چیز کو نارکوٹک (Narcotics) کہا جاتا ہے۔



افیون در حقیقت خشخاش کے پودے کے کچے پھل کا منجمد رس ہے۔ خشخاش بذات خود نقصان دہ نہیں ہے۔ طب اسلامی اور ویدک میں بے شمار امراض کے لئے مفید ہے۔ بے خوابی کو دور کر کے نیند لاتی ہے لیکن نشیلی نہیں ہے۔ اب سوچنے کی بات یہ ہے کہ خشخاش کے پھل کا رس اور اس سے حاصل ہونے والا معمولی سا جزو اگر نشہ آور ہے تو باقی پودے کے اجزاء کو کیوں تلف کیا جائے یا ان کی فصلوں کو جبرا کاٹ پھینکا جائے یا کاشت پر پابندی لگائی جائے۔ اس کی مثال بالکل واضح ہے۔ انگور اور کھجور سے شراب کشید کی جاتی ہے لیکن اسلامی شریعت میں نہ ان کے اگانے پر پابندی ہے۔ نہ دیگر استعمالات پر بلکہ انگور سے سرکہ تک بنانے کی اجازت ہے لیکن جب خمیر پیدا ہو کر نشہ دینے لگے تو پھر استعمال نہیں کیا جا سکتا۔ افیون دنیا بھر میں ہزارہا سال سے مستعمل ہے۔ قدیم یونانی اس دوا سے متعارف تھے۔ بقراط کا ہم عصر ریاگوراس اس کے استعمال سے واقف تھا اور دماغی اور نخاعی امراض کے لئے مریضوں کو دیتا تھا۔ حضرت عیسیٰ کی پیدائش سے 300 سال قبل حکیم ثاؤفر طس اور دسقیوریدوس نے بھی اس کا تذکرہ کیا ہے۔ جالینوس، پلاٹینی رومی، بو علی سینا اور رازی نے افیون کی افادیت بیان کی ہے۔ چودھویں صدی میں شائع ہونے والی ایورویدک کی معروف تصنیف شارنگندھر اور سولہویں صدی میں بھاؤمشر میں اس کے سن کرنے اور نیند لانے کی کیفیت کا تذکرہ موجود ہے۔ برصغیر کے تمام معروف اطبائے کرام اور وید اسے استعمال کراتے تھے۔ کوئی طبی اور ویدک تصنیف ایسی نہیں ہے جس میں تیار ہونے والی ادویہ میں افیون بعض امراض میں مفید نہ تسلیم کی گئی ہو۔ 1979ء میں حدود آرڈیننس کے نفاذ سے پہلے تک پاکستان میں آٹے اور چینی کے ڈپوؤں کی طرح افیون کے ڈپو بھی تھے لیکن کھلے عام ڈپوؤں پر اور سستی ملنے کے باوجود افیونیوں کی تعداد دیہاتوں اور قصبوں میں انگلیوں پر گنی جا سکتی تھی۔ شہروں کے اندر کسی کسی محلہ میں شاذ ہی کوئی افیمی ہوتا تھا اور اسے بھی لوگ برداشت نہیں کرتے تھے۔ حکماء اور وید جن مریضوں کو ایسی دوا دیتے تھے جن میں افیون شامل ہو، انہیں دودھ اور گھی کثرت سے استعمال کرنے کی تاکید کرتے تھے تاکہ اس کا کوئی منفی اثر نہ ہو اور اس دوا میں افیون کے نشیلے اثر اور خشکی کو دور کرنے والے مصلح بھی ڈالے جاتے تھے۔ وہ اہل مغرب کی طرح اس کے زہریلے اثرات کو شفا بخش ظاہر کر کے لوگوں کو دھوکہ نہیں دیتے تھے۔





امریکہ اور اقوام مغرب افیون کے نقصانات کی وجہ سے اور منشی ہونے کی بنا پر اس کے خلاف عالمی تحریک نہیں چلا رہے بلکہ





؎ سبب کچھ اور ہے جس کو تو خود سمجھتا ہے





اور وہ سبب اس کے سوا کچھ نہیں کہ امریکی ہپیوں  اور یورپی نشہ بازوں کو سکون مغرب کی شراب کے بجائے مشرق کی افیون سے ملتا ہے اور جب 400 روپے کلو گرام بکنے والی افیون سے ہیروئن برآمد ہو کر پاکستان ہندوستان کے ڈرگ مافیا کے ایجنٹوں کے پاس پہنچتی ہے تو اس کی قیمت ایک لاکھ روپے کلو گرام اور امریکہ میں بریف کیس کی تبدیلی کے بعد کم از کم پچاس لاکھ روپے فی کلو گرام ہو جاتی ہے۔ مغرب جو اس بات کا عادی تھا کہ مشرق سے انتہائی سستے داموں خام مال خریدتا تھا اور اس سے مصنوعات تیار کر کے انہیں بیسیوں گنا قیمت پر بیچ دیتا تھا، اس معاملہ میں مات کھا گیا اور لاکھوں گورے نشئی اس سے ہم وصل ہونے کے لئے اپنا سب کچھ اس پر قربان کرنے کو تیار ہو گئے۔ نتیجہ یہ نکلا کہ امریکی ڈالر اور برطانوی پاؤنڈ جس کے حصول کے لئے وہ سب کچھ کرنے پر تیار ہو جاتے ہیں، ان کا رخ مشرق کی طرف ہو گیا اور چمڑی جائے پر دمڑی نہ جائے کے مصداق اپنی دولت کو بچانے کے لئے انہوں نے ’’نشہ کے خلاف جہاد‘‘ کا نعرہ لگایا۔ اگر امریکہ میں ہی ہیروئن سازی کے فیکٹریاں رہتیں اور مشرق میں قائم نہ ہوتیں تو 1981ء سے پہلے کی طرح انہیں اب بھی کوئی تکلیف نہ ہوتی۔ دنیا بھر میں سب سے زیادہ مقدار میں افیون بھارت میں پیدا ہوتی ہے۔ سب سے زیادہ مارفین اور ہیروئن وہاں تیار ہوتی ہے۔ لیکن سب سے زیادہ مطعون پاکستان اور افغانستان کو کیا جاتا ہے۔ جو قوم منشیات میں لتھڑی ہوئی ہو اسے یہ حق کس نے دیا کہ وہ افغانستان اور پاکستان کے غیور عوام پر زبان طعن دراز کرے۔



دوسری طرف منشیات کے بارے میں اسلام کی ایک واضح پالیسی ہے جس میں نہ مفادات کا کوئی دخل ہے ،نہ اپنی مرضی سے کسی نشے کو حرام یا حلال کیا جا سکتا ہے ،نہ اس میں کسی کے لئے استثنیٰ ہے۔



حضرت عبداللہ بن عمرؓ راوی ہیں کہ محسن انسانیت صلی اللہ علیہ  وآلہ وسلم نے ارشاد فرمایا ’’کل مسکر حرام‘‘ (ہر نشہ آور چیز حرام ہے۔) ام المؤمنین حضرت عائشہ صدیقہ رضی اللہ عنہا طیب اعظم صلی اللہ علیہ  وسلم کے فرمان کو زیادہ وضاحت کے ساتھ روایت کرتی ہیں۔ ’’کل مسکر خمر و کل خمر حرام‘‘ (ہر نشہ آور چیز عقل کو ڈھانپتی ہے اور عقل کو ڈھانپ لینے والی ہر چیز حرام ہے)۔ ام المومنین حضرت ام سلمہ رضی اللہ عنہا طبیب جسمانی و روحانی کا فرمان بیان کرتی ہیں کہ قویٰ میں سستی پیدا کرنے اور نشہ پیدا کرنے والی کسی چیز کو استعمال نہ کرو۔ ایک اور حدیث میں ارشاد فرمایا کہ صحت کو نقصان پہنچانے والی، ناخوشگوار اور ہر ناپاک چیز صریحاً حرام ہے۔ حضرت جابر رضی اللہ عنہ راوی ہیں کہ سید انسانیت صلی اللہ علیہ  وآلہ وسلم نے ارشاد فرمایا کہ جس چیز کا زیادہ استعمال نشہ لائے اس کی قلیل مقدار بھی حرام ہے۔ حضرت طارق بن سویدرضی اللہ عنہ نے سرور عالم صلی اللہ علیہ  وآلہ وسلم سے عرض کی کہ میں بیمار ہوں اور علاج کے لئے شراب کو بطور دوا استعمال کرنا چاہتا ہوں۔ آپ صلی اللہ علیہ  وآلہ وسلم نے ارشاد فرمایا ’’یہ دوا نہیں بیماری ہے۔‘‘ حضرت ابوہریرہ رضی اللہ عنہ نے آقائے نامدار صلی اللہ علیہ  وآلہ وسلم کا ایک قول روایت کیا ہے جس میں آپ نے خبیث دواؤں کے استعمال سے منع فرمایا ہے۔



اسلام نے ہر شخص کے لئے پانچ بنیادی ضروریات کی حفاظت کو لازمی قرار دیا ہے۔ دین، مال، جان، عزت اور عقل۔ اس لئے وہ چیزیں جو عقل کو ڈھانپ لیتی ہیں یا نقصان پہنچاتی ہیں، ان سے بچانا اسلامی حکومت کی ذمہ داری ہے۔ نبی مکرم صلی اللہ علیہ  وآلہ وسلم دنیا جہان کے لئے رحمت تھے۔ آپ صلی اللہ علیہ  وآلہ وسلم نے اپنے خون کے پیاسوں پر بھی کبھی لعنت نہیں فرمائی۔ آپ صلی اللہ علیہ  وآلہ وسلم نے اپنے حقیقی چچا سید الشہداء حضرت حمزہ رضی اللہ عنہ کے قاتلین پر بھی لعنت نہیں فرمائی لیکن شراب خانہ خراب اتنی بڑی چیز ہے کہ اس کے ساتھ نسبت رکھنے والی ہر چیز پر آپ صلی اللہ علیہ  وآلہ وسلم نے لعنت فرمائی ہے۔



حضرت عبداللہ بن عمررضی اللہ عنہ راوی ہیں کہ ابو القاسم صلی اللہ علیہ  وآلہ وسلم نے شراب پر، اس کے پینے والے پر، پلانے والے پر، بیچنے والے پر، خریدنے والے پر، اٹھانے والے پر، جس کی طرف اٹھا کر لے جائی جا رہی ہو اس پر، نچوڑنے والے پر، نچڑوانے والے پر لعنت فرمائی ہے۔ حضرت انس رضی اللہ عنہ اپنی روایت میں مزید اضافہ کرتے ہیں ’’جس کے لئے خریدی گئی اس پر بھی لعنت اور اس کی قیمت کھانے والے پر بھی لعنت۔‘‘





منشیات کے پھیلاؤ کے اسباب و نقصانات اور تدارک کی تدابیر





خاتم الانبیاء صلی اللہ علیہ  وآلہ وسلم کا اسوۂ حسنہ ہمارے لئے مشعل راہ ہے۔ آپ صلی اللہ علیہ  وآلہ وسلم پیار، محبت اور شفقت کے ذریعے لوگوں کی اصلاح فرماتے تھے۔ آپ صلی اللہ علیہ  وآلہ وسلم ایسا طریقہ اختیار کرتے تھے کہ برائی کرنے والا جبراً نہیں بلکہ دلی تقاضوں کی بنیاد پر اس سے کنارہ کشی اختیار کرے۔ یہ اسی کا نتیجہ ہے کہ جب مدینہ منورہ میں حضور اکرم صلی اللہ علیہ  وآلہ وسلم پر شراب کی حرمت کا حکم نازل ہوا تو فوراً ہی بغیر کسی لیت و لعل کے قیمتی سے قیمتی شرابوں کے مٹکے عادی شرابیوں نے خود توڑ دئیے۔ منہ سے لگے ہوئے جام ایک جرعہ پئے بغیر واپس رکھ دئیے گئے اور مدینہ کی گلیاں شراب سے اس طرح بھر گئیں جیسے بارش کا پانی بہہ رہا ہو۔ سیدنا عمر فاروق رضی اللہ عنہ نے اپنے عہد خلافت کے آخری دور میں شرابی کو 40 کوڑے لگانے کا حکم اس بنیاد پر دیا کہ آپ صلی اللہ علیہ  وآلہ وسلم نے ایک شرابی کو کھجور کی ڈالیوں سے 40 مرتبہ مارا تھا۔ سرور کائنات صلی اللہ علیہ  وآلہ وسلم نے شراب کو ’’ام الخبائث‘‘ قرار دیا ۔ لہٰذا باقی تمام منشیات سے زیادہ ناپاک، زیادہ نقصان دہ اور زیادہ حرام شراب ہے۔ لیکن کیا یہ حقیقت نہیں ہے کہ ہمارے بیشتر اسلامی ممالک میں شراب کھلے عام فروخت ہوتی ہے بلکہ ثقافت کا حصہ بن چکی ہے اور جو کسی محفل میں اس سے اجتناب کرے وہ تضحیک کا نشانہ بنتا ہے۔ اس کے طبی نقصانات بھی ڈھکے چھپے نہیں۔ کسے نہیں معلوم کہ پھیپھڑوں کا سرطان اسی سبب سے ہوتا ہے۔ عیسائیت اور یہودیت میں بھی شرعاً شراب ممنوع ہے۔ لیکن کیا اقوام متحدہ نے یا امریکہ و یورپ نے یا اسلامی ممالک کے حکمرانوں نے کبھی اس کے خلاف مہم چلائی؟ یا شراب کو تلف کرنے کا حکم دیا؟ محسوس یہ ہوتا ہے کہ ہمارے اسلامی ممالک میں ہیروئن کے برآمد کنندگان کے لئے اتنی سخت سزائیں جو امریکہ میں بھی نہیں ہیں، اللہ کو خوش کرنے کے لئے نہیں بلکہ امریکہ بہادر کی ناراضی سے بچنے کے لئے ہیں۔



پاکستان میں ہیروئن کا استعمال 1981ء میں شروع ہوا اور آج اتنا پھیل گیا کہ لاکھوں  افراد اس کی زلف گرہ گیر کے اسیر ہو گئے۔ 1979ء تک جب افیون عام ملتی تھی لوگوں کو اس سے کوئی رغبت نہ تھی لیکن عالمی سطح پر جب اس کا پروپیگنڈہ کیا گیا تو



1۔ راتوں رات امیر بن جانے کی ہوس میں مبتلا لوگ ڈرگ مافیا کے ممبران کے ہتھے چڑھ گئے اور ان کے جال میں ایسے پھنسے کہ پھر نکلنا ان کے لئے ممکن نہ رہا۔



2۔ معیار زندگی کو مقصد زندگی سمجھ لیا گیا اور اس دوڑ میں اتنا آگے نکل جانے کو منزل قرار دے دیا گیا کہ دوسرے اس کی گرد کو بھی نہ پہنچ سکیں۔ ایمانداری اور جائز کاروبار میں تو اس کا امکان نہ ہونے کے برابر ہے۔ لیکن اپنے ضمیر کو گہری نیند سلا کر اور معیار انسانیت کو منوں مٹی کے نیچے دبا کر اس زہر قاتل کو اپنی زندگی کو سنوارنے کا ذریعہ بنا لیا گیا۔



جہاں دولت ہی خدا ہو، دولت ہی رسول، دولت ہی ایمان ہو، دولت ہی دین۔ وہاں دین فروشی اور وطن سے غداری کوئی طعنہ نہیں رہ جاتا۔





منشیات کے پھیلاؤ کے اسباب



میں ان اہم اسباب کو بھی آپ کے سامنے پیش کرنا چاہتا ہوں جو وطن عزیز میں منشیات کے استعمال کا باعث بنے۔



(1) دین سے دوری:



دین کا صحیح فہم اور ادراک انسان میں اللہ اور اس کے رسول صلی اللہ علیہ  وآلہ وسلم کی اطاعت کا جذبہ پیدا کرتا ہے۔ کسی برائی کو ترک کرنے کے لئے وہ دلائل نہیں مانگتا بلکہ اس کے لئے صرف اتنی بات کافی ہوتی ہے کہ اللہ اور اس کے رسول صلی اللہ علیہ  وآلہ وسلم نے اس کام سے منع فرمایا ہے۔ جب کہیں اور جہاں کہیں دین سے دوری اختیار کی گئی وہ قوم اس خلا کو پر کرنے کے لئے کسی اور راستہ کی طرف چل پڑی۔



(2) سکون کی تلاش:



قرآن حکیم میں رب کائنات کا ارشاد ہے ’’خبردار دلوں کا سکون صرف اللہ کے ذکر میں ہے‘‘ لوگوں نے سکون تلاش کیا مال و دولت میں، عیاشیوں میں، کوٹھیوں اور بنگلوں میں جب یہاں سکون نہ ملا تو بنوں اور جنگلوں میں نکل گئے اور مایوس ہو کر منشیات کی وادیوں میں جا نکلے لیکن سکون عنقا ہی رہا۔



(3) ذہنی دباؤ:



احساس کمتری ایک ایسا مرض ہے جو ہر وقت انسان کو بے کل رکھتا ہے۔ جو شخص اپنی معاشی، معاشرتی، سماجی اور سیاسی حیثیت پر ہر وقت غیر مطمئن رہتا ہے اور لوگوں سے اپنا مقابلہ کر کے مزید پریشان ہوتا ہے ،وہ ذہنی دباؤ سے نہیں نکل سکتا اور نتیجہ میں نشیلی دوائیں استعمال کرنے لگتا ہے اور آہستہ آہستہ اس کا عادی ہو جاتا ہے۔



(4) فارغ البالی:



ایک شخص فارغ البال ہو، کھانے پینے کی بے فکری ہو، ہر طرح کے آسائش اسے حاصل ہوں۔ کرنے کے لئے کوئی کام نہ ہو تو برے ہم نشین اسے منشیات کا  رسیا بنا کر خود بھی اس سے لطف اندوز ہوتے ہیں اور اسے بھی کسی کام کا نہیں رہنے دیتے۔ فراغت ایک ایسا مرض ہے جو نوجوانوں کے لئے سراسر تباہی ہے۔ فرصت اگر نصیب ہو تو اس میں دینی اور علمی قابلیت کو بڑھانے کے لئے مطالعہ کی عادت ڈالیں۔ سماجی سرگرمیوں میں حصہ لے کر محلے سے معاشرتی بیماریوں کو دور کرنے کی کوشش کریں۔ اور سب سے بہتر یہ ہے کہ جہاد فی سبیل اللہ اور تبلیغ دین کے لئے اپنے آپ کو وقف کر دیں۔ یہ دو  ایسے نشے ہیں جو دنیا کے ہر نشے سے بے نیاز کر دیتے ہیں۔



(5) بیکاری:



حبیب کبریا صلی اللہ علیہ  وآلہ وسلم کا ارشاد گرامی ہے ’’غربت کفر تک لے جاتی ہے‘‘ جہاں سونے کا چمچ منہ میں لے کر پیدا ہونے والے نشہ کی لت میں مبتلا ہو جاتے ہیں وہاں بیکاری کے ہاتھوں تنگ آئے لوگ بھی ایسے لوگوں کے ہتھے چڑھ جاتے ہیں جو ایک طرف انہیں اچھی ملازمت کا جھانسہ دے کر منشیات فروشی کے دھندے میں ملوث کر دیتے ہیں دوسری طرف انہیں منشیات کا عادی بنا کر ان کی زندگی تباہ کر دیتے ہیں۔



(6) گھریلو ماحول کی تلخی:



گھریلو  ناچاقی، والدین کا  ایک دوسرے سے مستقل جھگڑا، گھر میں خانہ جنگی کی کیفیت، نفسانفسی کا عالم اولاد کے حق میں زہر قاتل ہوتا ہے۔ محبت کے ترسے ہوئے یہ بچے اس ماحول کی تلخی کو نشے کی جھوٹی حلاوت سے دور کرنے کی کوشش میں ان کا شکار ہو جاتے ہیں۔



(7) ناکامی:



ناکامی کامیابیوں کا زینہ ثابت ہوتی ہے، اگر کوئی سمجھے۔ لیکن جو شخص ناکامیوں کو ذلت اور رسوائی سمجھ لے، وہ اپنی ناکامی خواہ تعلیمی میدان میں ہو یا کاروباری، سیاسی ہو یا محبت کی، اس صدمہ کو سہارنے کے لئے نشے کی بھول بھلیوں میں کھو کو اپنا غم غلط کرنے کی کوشش کرتا ہے۔



(8) جنسی بے راہ روی:



ایسے افراد جو جنسی کمزوریوں کے شکار ہوتے ہیں، اپنی اس کمی کو پورا کرنے یا اس میں اضافہ کی خواہش لے کر سنیاسیوں، سادھوؤں، جوگیوں، نیم حکیموں اور عطائی ڈاکٹروں کے چنگل میں پھنس جاتے ہیں اور ایسی ممسک ادویات جو نشیلی ہوتی ہیں استعمال کر بیٹھتے ہیں اور جب تک وہ انہیں استعمال نہ کریں ان کی مطلب براری نہیں ہوتی اور اس طرح وہ نشہ کے عادی مریض بن جاتے ہیں۔



(9) معاشرتی رشتوں کا ڈھیلا ہونا:



ماضی میں محلے کا بزرگ سب کا مشترکہ بزرگ ہوتا تھا۔ وہ سب نوجوانوں اور بچوں کو اپنا ہی بیٹا سمجھتا تھا اور ان کی اصلاح کے لئے ڈانٹ ڈپٹ بھی کر لیتا تھا تو کوئی برا محسوس نہیں کرتا تھا لیکن جب سے یہ رشتے ڈھیلے پڑے ہیں، بڑے چھوٹے کا فرق ختم ہو گیا تو ہر گناہ اور برائی کا راستہ کھل گیا۔ پہلے نوجوان، اساتذہ اور بزرگوں سے چھپ چھپ کر سگریٹ پیتے تھے، اب اساتذہ اپنے طالب علموں سے مانگ کر سگریٹ پینے میں کوئی عار نہیں سمجھتے۔



(10) سگریٹ نوشی:



سگریٹ نوشی بظاہر ایک معمولی نشہ ہے لیکن افیون، بھنگ، چرس، مارفین وغیرہ زیادہ تر سگریٹ کے ’’ٹوٹے‘‘ کے ذریعہ ہی استعمال کی جاتی ہیں۔ اس لئے سگریٹ نوشی نشہ بازی کا پہلا زینہ ہے۔







منشیات کے نقصانات اور روک تھام:



تدارک اور علاج سے پہلے اگر ان کے نقصانات کا بھی مختصراً ذکر ہو جائے تو یقیناًفائدہ مند ہوگا اور ان سے ڈر کر کوئی ایک شخص بھی منشیات ترک کر دے تو مضمون لکھنے کا مقصد پورا ہو جائے گا۔



منشیات کے استعمال سے جسم میں خون کے سرخ ذرات کم ہو جاتے ہیں اور جسم انتہائی کمزور اور لاغر ہو جاتا ہے۔

کندھے کے نیچے بغل میں یا گردن پر غدود بننا شروع ہو جاتے ہیں۔

بار بار نشہ کے انجکشن لگوانے سے نبض کی رفتار سست پڑ جاتی ہے، شریانیں متورم ہو جاتی ہیں اور ان میں سوزش ہونے لگتی ہے۔

جسم میں رعشہ اور لرزش پیدا ہو جاتی ہے۔

آنکھوں کی چمک دمک ختم ہو جاتی ہے۔ کچھ نشوں سے آنکھوں کی پتلیاں سکڑ جاتی ہیں اور کچھ ان کو ضرورت سے زیادہ پھیلانے کا سبب بنتی ہیں۔

کوکین کے کثرت استعمال سے ناک کے پردہ میں سوراخ ہو جاتا ہے۔

دانتوں کی حالت خستہ ہو جاتی ہے۔ فیٹائن کے نشہ سے چیزیں چبانا مشکل ہو جاتا ہے اور بعض اوقات دانت بوسیدہ ہو کر گر جاتے ہیں۔

شریانوں میں خون کے لوتھڑے جم جاتے ہیں۔ جس سے دل کی دھڑکن باقاعدہ نہیں رہتی اور ہارٹ اٹیک ہونے کے امکان بڑھ جاتے ہیں

پھیپھڑوں میں فساد خون اور سوزش ہو جاتی ہے۔ ہیروئن کے اثر سے پھیپھڑوں میں چھوٹے چھوٹے پھیپھڑے بن کر ان کےدباؤ کو بڑھا دیتے ہیں۔

ہیروئن کے استعمال کی وجہ سے جسم میں آکسیجن کی کمی ہو جاتی ہے جو بعض اوقات موت کا سبب بن جاتی ہے۔

ہر نشہ آور غذا، دوا یا انجکشن گردوں اور ان کی نالیوں میں نقص اور درد پیدا کرتا ہے۔

نشہ کی زیادتی بالآخر مردوں میں ضعف باہ، سرعت انزال اور نامردی اور عورتوں میں ترک خواہش کا باعث بنتی ہیں۔

جگر بڑھ جاتا ہے یا متورم ہو جاتا ہے۔ بعض حالتوں میں جگر کا کینسر بھی ہو جاتا ہے۔ جگر کی کارگزاری اتنی متاثر ہوتی ہے کہ 3 سال کے اندر اندر موت کا سبب بن جاتا ہے۔

معدہ اور آنتیں زخمی ہو جاتی ہیں اور ان کا السر کسی بھی وقت کینسر میں تبدیل ہو سکتا ہے۔

حرام مغز کی جھلی متورم ہو کر دماغ کو متورم کر دیتی ہے۔

مرگی اور تشنج کے دورے شروع ہو جاتے ہیں۔

ہیروئن کا نشئی ہر 3۔4 گھنٹہ بعد انجکشن کی حاجت محسوس کرتا ہے اور اگر ایسا نہ ہو تو اس کے حصول کے لئے ہر نیچ سے نیچ حرکت پر آمادہ ہو جاتا ہے۔

خواب اور مسکن دوائیں استعمال کرنے والی ماؤں کے بچوں کو مرگی وراثت میں ملتی ہے۔

ایڈز ’’عصر حاضر کی ناممکن العلاج‘‘ بیماری کا جنسی بے راہ روی کے علاوہ ایک سبب منشیات کا کثرت استعمال بھی ہے۔

مختصراً نشہ جسم کے ہر حصہ کو گھن کی طرح چاٹ جاتا ہے اور پورا جسم، اس کا ایک ایک عضو کمزور ہو کر موت کی وادی کی طرف کھینچ کر لے جاتا ہے۔

’’منشیات سے بچاؤ‘‘ اس وقت دنیا کا سب سے بڑا مسئلہ ہے۔ اقوام متحدہ پوری دنیا میں اس کے خلاف مہم چلا رہی ہے۔ کہیں منشیات کے خلاف ہفتے اور مہینے منائے جاتے ہیں اور کبھی پورے سال کو منشیات کے خاتمے کا سال قرار دیا جاتا ہے۔ کہیں کھڑی فصلوں کو تلف کیا جاتا ہے۔ کہیں ان کی فیکٹریوں پر چھاپے ڈالے جاتے ہیں۔ کہیں ان کے سمگلروں کو سزائے موت دی جاتی ہے۔ کہیں جیلوں میں ڈالا جاتا ہے۔ کہیں جائیداد ضبط کی جاتی ہے اور کہیں ترغیب اور دیگر لالچ دے کر ان کو فصلیں پیدا کرنے سے روکنے کی کوشش کی جاتی ہے۔ ان کے استعمال کو روکنے کے لئے بھی تقریباً ہر ملک میں ادارے قائم کئے گئے ہیں۔ پاکستان میں بھی مرکزی اور صوبائی سطح پر ادارے قائم ہو چکے ہیں اور اب ڈویژن اور ضلع کی بنیاد پر ان کے قیام کی تیاریاں کی جا رہی ہیں۔ بے شمار ہسپتالوں میں اس کے علاج کے مراکز بھی قائم ہیں لیکن یہ لعنت مسلسل بڑھ رہی ہے اور کمی کے دور دور تک کوئی آثار نظر نہیں آتے۔ ذیل میں چند تدابیر درج کی جاتی ہیں جن پر عمل کرنے سے منشیات کے استعمال میں معتدبہ کمی ہو سکتی ہے۔


(1)سرکاری سطح پر ذرائع ابلاغ کے ذریعے منشیات کی ہر قسم کی تباہ کاریوں کو اتنا تسلسل کے ساتھ پیش کیا جائے کہ بچے بچے کی زبان پر ان کا تذکرہ ہو۔ جس طرح ٹیلی ویژن پر بے ہودہ ڈراموں کے ڈائیلاگ اور فلمی، گانے ان کی زبان پر ہوتے ہیں، وہ زبانیں ایک دوسرے کو منشیات کے بارے میں فقرے سنائیں اور اپنے بڑوں کو بھی اس سے روکیں۔ ڈراموں کے ذریعے ڈرگ مافیا، منشیات کے سمگلروں اور نشیوں کا انجام دکھائیں۔ دستاویزی فلمیں پیش کی جائیں۔ کارٹونوں کے ذریعے نشہ بازوں کا انجام دکھائیں۔ ادویات کے ذریعے معاشی معاشرتی، طبی اور سماجی پہلوؤں کے حوالے سے ہونے والے نقصانات کو واضح کرنے کے لئے مذاکرے اور مباحثے ہوں جن میں ماہرین تعلیم، ڈاکٹروں، طبیبوں، ماہرین نفسیات، علما، دانشور اور صحافیوں کو اپنے خیالات پیش کرنے کے لئے وقتاً فوقتاً مدعو کیا جائے۔ محکمہ صحت، مخیر حضرات اور بڑے بڑے تجارتی اداروں کی طرف سے منشیات کے خلاف مؤثر اشتہارات دئیے جائیں لیکن ان کے ساتھ وہ سلوک نہ کیا جائے جو محکمہ صحت کے اس اشتہار کے ساتھ ہوتا ہے ’’خبردار تمباکو نوشی صحت کے لئے مضر ہے‘‘ اور اگلے ہی اشتہار میں خوشحال اور تندرست سگریٹ نوش قہقہے لگاتا ہوا پیش کر دیا جاتا ہے۔



(2) ریڈیو ابھی تک ہمارے ملک میں ٹیلی ویژن سے زیادہ سنا جاتا ہے۔ دور دراز کے علاقوں میں جہاں اکا دکا جھگیاں ہیں وہاں بھی ریڈیو موجود ہے اور اس کے سامعین کی تعداد ٹیلی ویژن کے ناظرین سے کہیں زیادہ ہے۔ اس لئے ریڈیو کو بھی اس جہاد کے لئے ٹیلی ویژن کی طرح استعمال کیا جائے۔



( 3)اخبارات، ہفت روزہ اور ماہانہ رسائل منشیات کی تباہ کاریوں کو اجاگر کرنے اور اس سے قوم کو بچانے کے لئے اپنا بھرپور کردار ادا کریں۔ منشیات فروشوں کو دی گئی سزاؤں کو شہ سرخیوں کے ساتھ شائع کریں۔ ان کے منفی پہلو واضح کریں۔ اداریے، شذرات، مضامین، انٹرویوز، مذاکرات، کارٹون، مزاحیہ اور سنجیدہ کالموں میں ان پر ہر ہر طرح سے گرفت کریں۔ نارکوٹک بورڈ، محکمہ صحت اور صوبائی، مرکزی حکومتیں اور بڑے بڑے بلدیاتی ادارے اخبارات میں پراپیگنڈہ کی ایک بھرپور مہم چلائیں۔ محکمہ بہبود آبادی کی طرف سے بچوں کو قبل از پیدائش نابود کرنے پر اربوں روپے سالانہ کے اشتہارات پر رقم خرچ کرنے کی بجائے ایک مفید اور غیر متنازعہ معاملہ پر خرچ کرنا یقیناًزیادہ مفید اور نافع ہوگا۔



(4) حکومت کی طرف سے شائع ہونے والے پوسٹ کارڈ، لفافے، بجلی، پانی، ٹیلی فون اور گیس کے بل وغیرہ پر نشہ کے خلاف کوئی سلوگن ضرور درج کیا جائے۔



(5)نصاب تعلیم میں سکول، کالج، یونیورسٹی کی سطح پر اور پیشہ ورانہ اداروں میں ایسے مضامین شامل کئے جائیں کہ منشیات کے خلاف نفرت نئی نسل کے دل میں بیٹھ جائے۔



(6)ملک کی تمام دینی، سماجی اور سیاسی تنظیمیں اپنے پروگرام اور منشور میں ’’منشیات کے خلاف جہاد‘‘ کا نعرہ شامل کریں اور عوام سیاسی جلسوں، اجتماعات اور ورکرز میٹنگز میں اپنے قائدین سے اس ضمن میں کی گئی کارگزاری کے بارے میں سوال کریں۔ ہر پارٹی اپنے ممبر سے عہد لے کہ نہ وہ نشہ کرے گا، نہ نشہ کے کاروبار میں کسی بھی لحاظ سے شریک ہوگا۔ انتخاب کے موقع پر ٹکٹ دیتے ہوئے نشہ کے کاروبار کرنے والے کسی بھی فرد کو ٹکٹ نہ دے خواہ وہ کتنا ہی بااثر کیوں ہو۔ مشائخ عظام اپنے حلقہ ارادت میں آنے والے سے بیعت کرتے وقت یہ عہد لیں کہ نہ وہ نشہ کرے گا نہ نشہ بیچے گا۔ علمائے کرام اپنے خطبات جمعہ میں، وعظ کی مجلسوں میں، درس قرآن و حدیث میں ان کی شرعی حیثیت اور ان کے نقصانات واضح کریں اور ان سے ہاتھ اٹھوا کر عہد لیں کہ وہ خود بھی اس سے بچیں گے اور دوسروں کو بھی بچائیں گے۔ اسی طرح کا عہد تعلیمی اداروں میں قائم طلبہ تنظیمیں، کھلاڑیوں کی فیڈریشنز، کمیٹیوں اور بازاروں کی یونینز، برداریوں کے نام پر قائم جماعتیں اور اصلاح معاشرہ کی تنظیمیں بھی اپنے ممبران سے لیں۔



(7) دین کے ساتھ جتنا گہرا تعلق ہوگا، جتنا دین کا فہم انسان کے اندر ہوگا اتنا ہی وہ لغویات، لہو و لعب اور منشیات سے بچے گا۔ اس لئے اگر اس قوم کو ان لعنتوں سے بچانا ہے تو اس کا رخ دین کی طرف موڑئیے، خود بخود ان کی اصلاح ہو جائے گی۔ ہمارے تعلیمی ادارے، تفریح گاہیں، کھیلوں کے کلب اور خانقاہیں اگر آج منشیات کے اڈے بنے ہوئے ہیں تو اس کا سبب یہی ہے کہ یہ اسلامی، اصلاحی اور اخلاقی مراکز نہیں بلکہ قتل گاہیں ہیں۔



آوارگی اور بدچلنی کے گڑھ اور دین کے نام پر تجارت چمکانے کی دکانیں بن گئی ہیں۔



آخری بات یہ کہ قرآن و سنت کی تعلیم عام کریں۔ ان ہی کے ذریعے منشیات کی نفرت دلوں میں قائم ہو سکتی ہیں نشیوں کو قابل رحم سمجھئے اور انہیں ان لعنتوں سے بچائیے اور منشیات فروشوں کو خواہ وہ کتنے ہی بااثر کیوں نہ ہوں قابل نفرت سمجھئے اور ان کا سوشل بائیکاٹ کیجئے۔
$













        @موٹاپا اور تین چ‪@‬
$
    حکیم نوید احمد شیخ آج کل گوجرانوالہ میں مقیم ہیں، پہلے نوشہرہ ورقاں میں مطب کرتے تھے۔ میرے ساتھ ان کا تعلق اس وقت سے ہے جب وہ طبیہ کالج میں پڑھتے تھے۔ جب پڑھائی سے فارغ ہوئے تو مجھے کہنے لگے ’’میں طب کی تربیت حاصل کرنا چاہتا ہوں۔ گوجرانوالہ یا اس کے قرب و جوار میں کسی حکیم کے پاس بھیج دیجیے۔‘‘

’’میں نے پوچھا آپ گجرات جا سکیں گے؟‘‘

کہنے لگے ’’کیوں نہیں، وہ تو ہمارے قریب ہی ہے۔‘‘

میں نے انہیں ایک رقعہ دے کر حکیم محمد نعیم صاحب، طبیب حاذق کے پاس بھیج دیا۔ حکیم نعیم، ان کے والد گرامی اور ان کے دادا جان محترم سب سے میرا تعلق رہا ہے۔ علمی ذوق، طب سے گہرا شغف اور نفیس مزاج کے مالک ہیں۔ حکیم نوید کچھ عرصہ ان کے پاس طب کی تعلیم حاصل کر کے آئے تو اچھے خاصے منجھ چکے تھے۔ اپنے مطب کے لیے ہر ماہ ہزار روپے کی ادویہ مجھ سے خرید کر لے جانے لگے۔

خوش مزاج، خوش شکل، چھوٹی چھوٹی داڑھی اور درمیانہ جسم … وقت گزرتا گیا اور حکیم نوید کی شادی ہو گئی۔ طبیعت میں کچھ کسل مندی تھی لہٰذا کچھ عرصہ بعد ان کا جسم موٹا ہونا شروع ہوا اور دیکھتے ہی دیکھتے وہ گوشت کا پہاڑ بن گئے۔ ایک دن ملاقات ہوئی، تو میں نے ان سے کہا ’’حکیم صاحب! آپ ورزش نہیں کرتے کیا؟‘‘

کہنے لگے ’’مطب سے وقت ہی نہیں ملتا۔‘‘

میں نے کہا ’’اس طرح تو آپ بہت زیادہ موٹے ہو جائیں گے۔‘‘ پھر میں نے پوچھا ’’آپ نے کبھی اپنا وزن معلوم کیا ہے۔‘‘

کہنے لگے نہیں۔

میں نے کہا ’’اگلی دفعہ جب آپ آئیں تو اپنا وزن کر کے آئیں۔‘‘

انہوں نے اچھا کہا اور چلے آگئے۔ تقریباً ایک ماہ بعد دوبارہ تشریف لائے۔ میں نے پوچھا، شیخ صاحب وزن کیا؟‘‘

شرما گئے، کہنے لگے ’’میرا وزن ۱۲۰ کلو ہے۔ اب تو مجھے چلنے میں بھی دقت ہوتی ہے۔‘‘

میں نے کہا ’’دوائی چاہتے ہیں یا غذائی علاج؟‘‘

کہنے لگے ’’سر دست کوئی پرہیزی علاج بتا دیں۔‘‘

میں نے کہا ’’حکیم صاحب! آپ تو جانتے ہی ہیں کہ پرہیز علاج سے بہتر ہے۔ پرہیز پوری پابندی سے کرنا ہو گا۔ اگر کسی قسم کی بدپرہیزی ہو گئی تو فائدہ نہیں ہو گا۔‘‘

انہوں نے وعدہ کیا’’میں پرہیز کروں گا، کسی قسم کی بے اعتدالی نہیں کروں گا اور ایک ماہ کے بعد آپ کو رپورٹ دوں گا۔‘‘

میں تاکید کرتے ہوئے بولا ’’نوید صاحب آپ کو تین ’چ‘ سے بچنا ہو گا۔‘‘

کہنے لگے ’’میں سمجھا نہیں، تین چ سے آپ کی کیا مراد ہے؟‘‘

میں نے کہا ’’چینی، چاول اور چکنائی … تینوں چ سے شروع ہوتے ہیں۔ انہیں یک قلم موقوف کر دیں۔ چینی کی جگہ شہد استعمال کریں، شہد جسم سے چربی اور چربیلے مادے دور کرتا ہے۔ چاول کسی بھی شکل میں استعمال نہ کریں، نہ پھیکے نہ میٹھے اور نہ نمکین۔ چکنائی میں اتنی رعایت ہے کہ مکئی کا تیل، سورج مکھی کا تیل اور روغن زیتون تھوڑی مقدار میں استعمال کر سکتے ہیں۔ ان تینوں تیلوں میں کولیسٹرول کم مقدار میں ہوتا ہے۔

میں نے انھیں دوسری ہدایت یہ دی کہ روزانہ فجر کے بعد ۴ کلومیٹر پیدل چلیں۔ انہوں نے منصوبے پر عمل کرنے کا وعدہ کیا اور چلے گئے۔ ٹھیک ایک ماہ بعد دوبارہ آئے، کہنے لگے ’’حکیم صاحب! چینی اور چکنائی تو مکمل طور پر چھوڑ دی لیکن میں گوجرانوالہ سے تعلق رکھتا ہوں، چاول نہیں چھوڑ سکتا، دوسری بات یہ کہ پیدل چند دن تو چلا لیکن مستقلاً ایسا نہ کر سکا۔

میں نے پوچھا ’’وزن میں کچھ کمی ہوئی؟‘‘

کہنے لگے ’’ایک مہینے میں میرا وزن ۱۲ کلو کم ہو گیا۔ پہلے ۱۲۰ کلو تھا، اب ۱۰۸ رہ گیا۔‘‘

میں نے کہا ’’اسے منصوبے کو جاری رکھیے۔ چاول بھی مکمل بند اور ۴ کلومیٹر چلنے پر بھی روزانہ عمل کیجیے۔‘‘

انہوں نے وعدہ کر لیا اور چلے گئے۔ دو ماہ مزید گزرنے کے بعد وہ میرے پاس آئے۔ میں نے پوچھا ’’شیخ صاحب کیا صورت حال ہے؟‘‘

کہنے لگے ’’بہت فٹ ہوں، آپ کو کیسا نظر آ رہا ہوں؟‘‘

میں نے کہا ’’اب تو آپ بہت ’سمارٹ‘ نظر آ رہے ہیں۔‘‘

کہنے لگے ’’دو ماہ میں میرا ۲۴ کلو وزن کم ہو گیا ہے۔ اب میرا وزن ۸۴ کلو ہے۔ چاول چھوڑنا اگرچہ بہت مشکل کام تھا لیکن میں نے دل پر جبر کر کے چھوڑ دیے۔ پیدل چلنا شروع شروع میں تو مشکل لگا لیکن پھر میں اس کا عادی ہو گیا۔‘‘

حکیم نوید احمد صاحب سے اب بھی ملاقات ہوتی رہتی ہے۔ ابھی پچھلے ماہ ملاقات ہوئی تو کہنے لگے ’’گزشتہ تین برس میں تقریباً ٹھیک ہی رہا ہوں۔ اگرچہ مہینے میں ایک دوبار چاول کھا لیتا ہوں لیکن وزن کبھی ۸۳/۸۲ کلو سے نہیں پڑھا۔ میں اللہ کا شکر گزار اور آپ کے لیے دعا گو ہوں جنہوں نے صرف پرہیز کے ذریعے میرا وزن کم کر دیا۔‘‘

اس کے بعد میں نے اسی منصوبے کے مطابق بے شمار لوگوں کو پرہیز کروایا۔ جنہوں نے مکمل پرہیز کیا، انہیں تو یہی فوائد حاصل ہوئے، لیکن جو وعدہ کر گئے اور صحیح معنوں میں عمل نہیں کر سکے، ان کے وزن میں کمی تو ہوئی، لیکن خاطر خواہ نہیں۔

بعد ازاں اس پرہیز کے ساتھ میں نے دو دوائیں بھی شروع کروا دیں۔ اس میں ایک تو عرق مہزل ہے جو موٹاپا دور کرتی ہے اور دوسری اکسیر گوکھرو ہے۔ اکسیر گوکھرو میں نے پرانے بخار، رحم کی رسولی، گلٹی اور چھاتی کے سرطان کے لیے تیار کیا تھا مگر یہ موٹاپا دور کرنے میں بھی مفید ثابت ہوئی۔ اکسیر گوکھرو کا نسخہ درج ذیل ہے :

مصبر ۱۰۰ گرام۔ سمبلو ۱۰۰ گرام۔ شاہترہ ۱۰۰ گرام۔ کٹکی ۲۰۰ گرام۔ کنڈیاری ۲۰۰ گرام۔ دھمانسہ ۲۰۰ گرام۔ ہلدی ۲۰۰ گرام اور گوکھرو ۲۰۰ گرام۔

یہ سب اشیاء کو کوٹ کر باہم ملا لیں اور کپڑے سے چھان کر چار رتی کے کیپسول بھر لیں۔ صبح و شام نہار منہ ایک کیپسول عرق مہزل نصف پیالی کے ساتھ لیں۔ عرق مہزل بنانے کا نسخہ بھی درج ذیل ہے :

سونف، سوئے ریٹھہ کا چھلکا، ادرک، پودینہ، اجوائن ہر ایک ۲۵۰ گرام، املتاس ۷۵۰ گرام۔ ان سب کو ۱۸ کلو پانی میں بھگو کر رات کو رکھ دیں ور ان میں سے ۱۰ کلو عرق کشیر کریں۔ اگر عرق نہ کشید کر سکیں تو املتاس ۱۵ گرام اور باقی اشیاء پانچ پانچ گرام ۳ پاؤ  پانی میں بھگو کر رات کو رکھ دیں اور آگ پر گرم کریں۔ جب پانی ڈیڑھ پاؤ  رہ جائے، تو صبح و شام ایک پیالی استعمال کریں۔

یہ ادویہ تین ماہ مسلسل استعمال کرنی ہیں۔ بفضل خدا موٹاپے سے نجات مل جائے گی۔ میں نے ایک صاحب تصنیف دوست کو ۳ چ کا نسخہ بتایا۔ انہو نے ایک اور ’چ‘ یعنی چٹخارے دار چیزیں شامل کر کے اسے اپنی نئی کتاب میں شامل کر لیا۔


)حکیم عبد الوحید سلیمانی اردو ڈائجسٹ اپریل ۲۰۰۷ء(
$












      @نرینہ اولاد ممکن ہے‪@‬
$
    اشتہاری ادویہ اور جعلی سنیا سیوں سے محفوظ رکھ کر بیٹے جیسی نعمت عطا کرنیوالے نسخے کا بینظیر تحفہ

میرے والد گرامی‘ استاذ الحکماء حکیم محمد عبداللہ نے ۱۹۲۳ء میں انیس سال کی عمر میں روڑی (ضلع حصار‘ بھارت) میں مطب شروع کیا تھا۔ آغاز میں انہیں پھٹکڑی سے تیار شدہ نسخے استعمال کرنا پڑے جو سب کے سب تیر بہدف ثابت ہوئے۔ انہوں نے یہ سوچ کر کہ ایک ایسے علاقے میں‘ جہاں سفر کی سہولتیں بھی میسر نہیں تھیں اور اونٹوں پر سفر کر کے آنا پڑتا تھا‘ مریضوں کی بھلائی کے لیے خواص پھٹکڑی شائع کردی۔ چھ ماہ میں ساری کتب ختم ہوگئیں۔

انہوں نے پھر افادۂ  عام کے لیے خواص نیم‘ کیکر‘ ریٹھہ اور نمک پر کتب لکھ کر شائع کیں۔ الحمد للہ سب کتب مقبول ہوئیں۔ ان کے ذریعے میرے والد کے تعلقات میں وسعت ہوئی۔ برصغیر کے کونے کونے سے اطبائے کرام دور دراز کا سفر کرکے ایک نو عمر طبیب سے ملنے آنے لگے۔

ان طبیبوں نے میرے والد کی بخل شکنی سے متاثر ہو کر اپنے بند سینوں کے راز ان کے سامنے افشا کیے۔ بعض نے اپنے آباؤاجداد کے نسخے انہیں عطا کر دیئے کہ ان کو بھی کتابوں میں شائع کر دیں۔ کچھ لوگوں نے نسخے بتانے کا عوضانہ وصول کیا۔ کچھ لوگوں نے اس شرط پر نسخے بتلائے کہ انہیں ظاہر نہ کیا جائے اور اپنے تک ہی محدود رکھیں۔ والد گرامی نے بعض نسخوں کو ایک طویل عرصہ تک وعدہ نبھانے کے خیال سے چھپائے رکھا۔ لیکن جوں جوں وقت گزرا ان کا یہ خیال پختہ ہوتا گیا کہ اگر وعدہ خلافی جرم ہے‘ تو نسخہ ظاہر کر کے ہزاروں لاکھوں لوگوں کو تکلیف سے بچالینا ثواب بھی تو ہے اس وجہ سے جو نسخہ بھی ملا‘ انہوں نے اسے ظاہر کر دیا۔ ان کا قول ہے ’’جو معالج نسخے کو روزی رساں سمجھے وہ اسے چھپاتا ہے لیکن جو اللہ کو روزی رساں سمجھتا ہے وہ اسے عام کر دیتا ہے۔‘‘

والد محترم نے عرصہ دراز تک بے شمار نسخوں کو چھپائے رکھا‘ ان میں سے ایک نسخہ ’میٹھی مراد‘ کا بھی ہے۔ جن خواتین کے ہاں لڑکیاں ہی لڑکیاں پیدا ہوتی ہوں اور وہ لڑکے کو ترس جائیں‘ تو اس دوا کے طفیل اللہ تعالیٰ انہیں نرینہ اولاد سے نواز دیتا ہے۔ ایسے بے شمار واقعات سامنے آئے کہ اس دوا کے استعمال سے سات سات آٹھ آٹھ بچیوں کی پیدائش کے بعد اللہ نے بیٹا عطا کیا۔ والد محترم فرماتے ہیں ’’ مجھے ۱۹۲۶ء میں یہ نسخہ ایک معروف طبیب نے عطا کیا جو مشہور سیاح بھی تھے۔ انہوں نے ہزاروں میل کا سفر طے کر کے بر صغیر کے ایک دورا فتادہ گاؤں میں پہنچ کر مجھ پر کرم فرمائی کی اور مجھے تاکیداً  کہا کہ اس نسخے کو ہرگز ہرگز ظاہر نہ کرنا۔ ہاں تم اس نسخے سے پورا پورا فائدہ اٹھا سکتے ہو۔‘‘

’’انہوں نے مجھے بتایا کہ ملتان کے ایک رئیس کو ایک ہزار روپے کے عوض یہ گولیاں دے کر آیا ہوں۔ پھر نسخے کے مطابق میں بھی گولیاں بنانے لگا۔ جس کو بھی دوا دیتا‘ اس سے حلف نامہ پر کرواتا کہ نرینہ اولاد ہونے پروہ مجھے پچیس روپے ادا کرے گا۔ حلف نامے کے ساتھ اپنے شہریا گاؤں کے کسی معزز آدمی کے تصدیق بھی ساتھ ہوتی۔ یہ معاملہ چودہ برس تک چلتا رہا۔ ۱۹۴۰ء میں جب میں نے ’ہندوستان کی جڑی بوٹیاں‘ نامی کتاب لکھنا شروع کی‘ تو اس نسخہ کو بھی درج کر دیا۔‘‘

ہمارے دواخانے میں ۱۹۲۶ء سے یہ نسخہ زیر استعمال ہے۔ ۱۹۷۴ء میں جب لاہور میں‘ میں نے مطب شروع کیا تو اس کے مطابق گولیاں بنا کرمریضوں کو دینے لگا۔ الحمد للہ سوائے ایک دفعہ کے کبھی نا کامی کا منہ نہیں دیکھنا پڑا۔ اس ایک ناکامی کی وجہ ذہن میں یہی آتی ہے کہ تاریخ کے تعین میں کہیں گڑبڑ ہوگئی۔

میں اس دوا کوفی سبیل اللہ دے رہا ہوں‘ کبھی کسی سے ایک پیسہ وصول نہیں کیا اور کبھی کوئی حلف نامہ پر نہیں کروایا۔ ہاں اتنی بات کہتا ہوں کہ جب امید برآئے اور اللہ تعالیٰ بیٹا عطا کر دے‘ تو حسب توفیق رقم مجھے ارسال کر دیں‘ میں اسے کسی دینی مد پر‘ کسی غریب‘ مسکین‘ یتیم یابیوہ کی مدد کے سلسلے میں خرچ کردوں گا۔ اس طرح چراغ سے چراغ جلتا رہے گا۔ نسخہ یہ ہے:

’’بداری کند بہترین اور بیل گری اعلیٰ لے کر انہیں علیحدہ علیحدہ باریک پیس لیں اور پانی کی مدد سے جنگلی بیر کے برابر گولیاں بنالیں۔ ان کے اوپر سونے یا چاندی کے ورق لپیٹ کر سنبھال رکھیں۔ دوائے میٹھی مراد تیار ہے۔‘‘

جن مستورات کے ہاں لڑکیاں ہی پیدا ہوتی ہوں‘ وہ حمل کے ساٹھ روز گزرنے کے بعد ۶۱‘ ۶۲ یا ۶۳ ویں روز نہا دھو کر پاکیزہ کپڑے پہن کر ایک گولی صبح‘ ایک دوپہر اور ایک شام گائے کے دودھ کے ہمراہ لیں۔ اس روز صرف یہ پرہیز کرنا ہے کہ بھوک پیاس لگنے پر گائے کا دودھ ہی پئیں۔ اگر بہت زیادہ بھوک ستائے‘ تو اسی دودھ کی کھیر بنا کر کھالیں۔ یہ پرہیز صرف ایک دن کا ہے‘ اس سے پہلے یا بعد کوئی پرہیز نہیں۔ اگر ایسی گائے کا دودھ مل جائے جس نے بچھڑا دیا ہو‘ تو زیادہ بہتر ہے۔

بداری کند (Inpomia digitata ) ایک پہاڑی بیل دار درخت کی جڑ ہے۔ بلوچستان اور ایران کی سرحد پر پائی جاتی ہے۔ چونکہ اس کی جڑ مستعمل ہے‘ اسی لئے اسے بداری کند کہتے ہیں۔

بیل گری (Mormelose) آدھ پاؤ سے ایک کلو وزن تک والا پھل ہے جسے انگریزی میں بیل فروٹ (Boel fruit) کہتے ہیں۔ بیل پھل کاٹ کر ٹکڑے ٹکڑے کر کے فروخت کیا جاتا ہے۔ پنساریوں کے ہاں بیل گری کے نام سے ملتا ہے۔ لاہور میں بھاٹی گیٹ کے باہر عام دستیاب ہے۔

اللہ تعالیٰ نے ان دونوں چیزوں میں یہ تاثیر رکھی ہے کہ ان کی گولیوں سے بیٹا پیدا ہوتا ہے۔

مولانا عبدالخالق قدوسی مرحوم‘ مالک مکتبہ قدوسیہ سے ایک دفعہ اس موضوع پر گفتگو ہوئی۔ انہوں نے بتایا کہ حمل کے ۶۱ سے ۶۷ ویں دن تک اگر میاں یا بیوی میں سے کوئی ایک روزانہ سورۃ بقرہ اس نیت سے تلاوت کرے‘ تو اسے اللہ تعالیٰ بیٹا عطا فرماتا ہے۔ میں نے اس کے بعد سینکڑوں لوگوں کو یہ عمل بتایا۔ الحمدللہ بالکل تیر بہدف ثابت ہوا اور کسی جگہ خطا نہیں گیا۔

(حکیم عبدالوحید سلیمانی - اردو ڈائجسٹ مئی ۲۰۰۴ء)
$











      @چائے‪@‬
$
    جاپان میں یہ واقعہ زبان زد عام ہے کہ پانچویں صدی عیسوی کے وسط میں ایک ممتاز بدھ راہب ہر وقت گیان دھیان میں مصروف رہتا تھا۔ اس کا نام کیمپفر تھا۔ اس نے ہر طرح کا آرام اپنے اوپر حرام کر لیا تھا۔ کم کھانا، کم بولنا اور کم سونا۔ وہ مسلسل کئی کئی راتیں جاگ کر گزارتا تھا، مگر ایک دفعہ وہ فطری نیند کے ہاتھوں ایسا مجبور ہوا کہ نفس کشی کا ماہر ہونے کے باوجود، وہ نیند پر قابو نہ پا سکا اور خود بخود اس کی پلکیں بند ہوتی چلی گئیں۔ جب آنکھ کھلی تو اپنے نفس کی اس عیاشی پر بہت جھنجھلایا اور اسے سزا دینے کے لیے اپنی دونوں پلکیں اکھاڑ کر زمین پر پھینک دیں۔ پلکوں کا زمین پر پھینکنا تھا کہ وہاں ایک پودا پھوٹ پڑا۔ بدھ راہب نے اس کے پتے توڑے اور چبانے کے لیے منہ میں رکھ لیے۔ اس کی حیرانی کی انتہا نہ رہی جب اسے ان کے چباتے ہی اپنے جسم میں ایک نئی قسم کی توانائی محسوس ہوئی اور ’’نیند بی بی‘‘ اس سے کوسوں دور چلی گئی۔ بعد میں اس بدھ راہب نے نیند بھگانے کا یہ نسخہ اپنے شاگردوں کو بھی بتا دیا۔

آج سے دو سو سال قبل لکھی جانے والی معروف طبی کتاب مخزن الادویہ، میں پرانی عربی کتب سے حکیم مرزا قاضی کے حوالے سے ایک واقعہ درج ہے کہ زمانۂ قدیم میں چین کا ایک شہنشاہ اپنے ایک مصاحب سے ناراض ہو گیا اور اسے دیس نکالا دے دیا۔ وہ غریب مدتوں جنگلوں، ویرانوں اور پہاڑوں میں در بدر ٹھوکریں کھاتا رہا۔ کھانے پینے کی کوئی چیز اس کے پاس باقی نہ رہی۔ ایک دن بھوک پیاس سے نڈھال ہو کر وہ ایک پہاڑ کے دامن میں ہمت ہار کر گر گیا۔ کچھ دیر بعد ہوش آئی تو بھوک نے پھر تڑپا کر رکھ دیا۔ پیٹ کی آگ بجھانے کے لیے وہاں پر اُگی ہوئی ایک گھاس کے پتے توڑ توڑ کر کھانا شروع کر دیئے، مگر اس کی خوشی کی انتہا نہ رہی جب اس نے محسوس کیا کہ صرف اس کی بھوک کی تسکین ہی نہیں ہوئی بلکہ اس کے جسم میں نئی قوت بھی آ گئی ہے۔ کئی روز تک وہ دامن کوہ میں مقیم رہا اور اس گھاس کو بطور غذا استعمال کرتا رہا۔ جس سے اس کی صحت قابل رشک ہو گئی۔ وہ وہاں سے شہر لوٹ آیا اور بادشاہ کے مصاحبین اس سے عجیب و غریب گھاس کا ذکر کیا جو اس کی حیات نو کا سبب بنی۔ مصاحبین سے یہ بات بادشاہ تک پہنچی۔ اس معتوب درباری کو طلب کیا گیا اور بادشاہ اس کی قابل رشک صحت دیکھ کر حیران رہ گیا۔ شاہی طبیبوں کو اس کے ساتھ بھیجا گیا اور پہاڑوں سے وہ گھاس منگوا کر تجربہ کیا گیا تو وہی فوائد ظاہر ہوئے جو اس مصاحب نے بیان کیے تھے۔ چنانچہ اس وقت سے اس گھاس، یعنی چائے کا استعمال شروع ہو گیا۔ عرصہ دراز تک وہ بطور ٹانک شاہی خاندان اور امرائے حکومت تک محدود رہی۔ پھر عام لوگ بھی اسے استعمال کرنے لگے اور آہستہ آہستہ چین کے لوگوں کا قومی مشروب بن گئی۔

چائے کا پودا چین سے دوسرے تمام ملکوں میں مسلمان سیاحوں کے ذریعے پہنچا۔ ایک مسلمان سیاح سلیمانی سیرانی، جس نے ابو زید سیرانی کے ساتھ کئی مرتبہ چین کا سفر کیا تھا اپنی تالیف سلسلۃ التاریخ (مطبوعہ ۸۵۱ء) میں لکھا ہے : ’’چین میں ایک قسم کی گھاس پائی جاتی ہے۔ جسے وہاں کے لوگ جوش دے کر پیتے ہیں اور تمام شہروں میں بڑے وسیع پیمانے پر وہ گھاس بکتی ہے اس سے چینی حکومت کو بڑی آمدنی ہوتی ہے۔ وہاں کے لوگ اس گھاس کو ساخ (چاہ) کہتے ہیں۔ اس میں قدرے تلخی پائی جاتی ہے۔ اسے کھولتے ہوئے پانی میں ڈال کر پیتے ہیں اور بہت ہی مفید اور مقوی ٹانک سمجھتے ہیں جس کا کوئی دوسرا مشروب مقابلہ نہیں کر سکتا۔‘‘ ساخ دراصل چائے ہی کا بگڑا ہوا نام ہے کیونکہ عرب ’’چ‘‘ کا تلفظ ادا نہیں کر سکتے اس لیے ’’چاہ‘‘ سے ساخ بن گیا۔ سلیمانی سیرانی مزید لکھتا ہے کہ چین کے سرکاری خزانوں میں آمدنی کے تین ذریعے تھے۔ عرب تاجروں سے وصول کیا جانے والا ٹیکس، نمک اور یہ گھاس۔ چین کے سرکاری گزٹ میں اس کا تذکرہ موجود ہے کہ ۷۹۳ء میں چائے بطور ٹیکس سرکاری خزانوں میں جمع کرائی جاتی تھی۔ صدیوں تک چائے بہت مہنگے داموں بکتی رہی۔ تبت کے تاجروں کے پاس جب کوئی چائے کا گاہک آتا تھا تو سوائے کستوری کے کسی اور چیز سے اس کا تبادلہ نہیں کرتے تھے۔ وہ اسے شراب کی مضرت دور کرنے کے لیے استعمال میں لاتے تھے۔

جاپان میں اس کا باقاعدہ استعمال پندرھویں صدی عیسوی میں شروع ہوا۔ روس میں پہلی بار چاہئے ۱۶۳۸ء میں وسطی منگولیا میں مقیم روسی سفیر ستارکوف کے ذریعہ ماسکو پہنچی۔ منگولیا کے حکمران التین خاں نے زار روس کو بطور تحفہ چائے کے دو سو پیکٹ ارسال کیے۔ ستارکوف اسے بیکار چیز سمجھتا تھا اور بادلِ نخواستہ اسے ماسکو لے گیا تھا، لیکن زارِ روس اور اس کے مصاحبوں کو اتنی پسند آئی کہ اسے قومی مشروب کا درجہ دے دیا گیا۔

سولہوی صدی کے آخر میں اہل پرتگال اس گھاس کو یورپ لائے۔ ۱۶۳۵ء میں پہلی بار پیرس پہنچی اور جلد ہی اس نے وہاں کے حکمرانوں کے دل میں گھر کر لیا۔ حتیٰ کہ ۱۶۵۸ء میں شاہی باغات میں اس کی کاشت شروع کر دی گئی۔

سترھویں صدی میں ایک عیسائی مشنری جیوٹ ٹراگالٹ نے اپنے سفرنامے میں چائے کا تذکرہ کیا اور یہ بات تسلیم شدہ ہے کہ یورپ کو چائے چکھانے کا سہرا ولندیزی ایسٹ اینڈیا کمپنی کے سر ہے۔ ۱۶۶۶ء میں لارڈ آرلنگٹن کے ذریعے براستہ ہالینڈ انگلستان پہنچی۔ اسی سال برطانوی پارلیمنٹ نے چائے کے متعلق ایک بل پاس کیا، جس کی رو سے تیار شدہ چائے کے ایک گیلن پر آٹھ پنس ٹیکس لگا دیا گیا۔ اہل یورپ جو اپنے آپ کو عقل و دانش کا سرچشمہ سمجھتے ہیں، مدتوں اس کے طریق استعمال کو نہ سمجھ سکے۔ وہ چائے کو پانی میں پکا کر اس کا عرق پھینک دیتے اور پتیاں چبا لیتے تھے۔ سالہا سال کے بعد انہیں اپنی اس حماقت کا احساس ہوا۔ ملکہ این کے زمانہ میں وہ، اس کے تمام وزراء و امراء سب اس کی زلف گرہ گیر کے اسیر ہو گئے اور پھر اس کی دلنواز خوشبو اور نظر نواز رنگت نے ہر چھوٹے بڑے کی توجہ اپنی طرف کھینچ لی اور پھر یہ بازار کی زینت بن گئی۔

جہاں تک برصغیر میں چائے کے تعارف کا تعلق ہے وہ انگریز بہادر کے ذریعہ ہوا، جو تجارت کی آڑ میں ہندوستان میں قابض ہو گئے۔ جہاں جہاں ان کے قدم پہنچے وہاں وہاں چاہے بھی پہنچی۔ ۱۸۵۷ء میں جنگ آزادی کے بعد فرنگیوں نے جب پورے ملک پر قبضہ کر لیا تو چائے نے بھی اپنا تسلط جما لیا۔ انگریز تو ۱۹۴۷ء میں رخصت ہو گیا لیکن چائے کی گرفت اور بھی مضبوط ہو گئی۔ برصغیر والوں نے چائے نوشی میں یورپ اور چین کو بھی پیچھے چھوڑ دیا۔ اس کے بغیر اب نہ کوئی تقریب مکمل ہوتی ہے، نہ مہمان نوازی کے تقاضے پورے ہوتے ہیں۔

شروع شروع میں برصغیر اور خصوصاً پنجاب کے لوگوں نے چائے کی بے حد مخالفت کی، لیکن چائے کمپنیوں نے گاؤں گاؤں جا کر مفت چائے پلا کر اس کا ایسا چسکہ ڈالا کہ وہ غیر رسمی طور پر یہاں کا قومی مشروب بن کر رہ گئی۔ عام لوگوں کی تو بات ہی کیا، مولانا ابوالکلام آزاد جیسے عالم بھی اس کی تعریف میں رطب اللسان نظر آتے ہیں۔

مختلف نام

اُردو، ترکی، چینی اور روسی میں چائے، فارسی میں چائے خطائی، پنجابی میں چاء، سندھی میں چانھ، پشتو میں ساؤ، عربی میں شائی، انگریزی میں ٹی (TEA) فرانسیسی میں تھائے اور لاطینی میں کوملیا تھیفرا (Commllia Thefera) کہتے ہیں۔

لفظ چائے، دراصل چینی زبان کا لفظ ہے، جو دو لفظوں سے مرکب ہے ’چا‘ اور ’ئے‘۔  چاء اس مشروب کو کہتے ہیں جس میں یہ بوٹی ڈال کر گرم کر کے اس کا عرق نکالا جاتا ہے اور ’ئے‘ پتی کو کہتے ہیں، جو پینے کے لیے نہیں بلکہ پھینکنے کے لیے ہوتی ہے۔ لغوی معنوں میں سبز گھاس کو کہا جاتا ہے لیکن اصطلاحاً  اس پودے کے لیے استعمال ہونے لگا جس سے ’’چاء‘‘ بنائی جاتی ہے۔ دنیا کی تقریباً ہر زبان میں اس کے لیے بولا جانے والا لفظ تھوڑی بہت تبدیلی کے ساتھ یا من و عن چینی زبان ہی سے اخذ کیا گیا ہے۔

مقام پیدائش

چین، تبت، نیپال، سری لنکا، انڈونیشیا، برازیل، کینیا، ارجنٹائن، زمبابوے، آسام، اور بنگال۔

انگریز کا بنیا ذہن چین کی درآمدی تجارت کو برداشت نہ کر سکا۔ اس نے انیسویں صدی کے آخر میں چائے کے باغات اپنے مقبوضات میں لگانے شروع کیے اور ۱۹۲۶ء تک آسام اور بنگال کے ۲۰۳۲۰۰ مربع ایکڑ پر چائے کی کاشت کی گئی تھی۔

ماہیت

چائے، ایک جھاڑی نما پودے کی پتیاں ہیں، جس کی اونچائی ایک گز یا اس سے کچھ زیادہ ہوتی ہے۔ اس کا پودا بڑی حفاظت اور احتیاط کے ساتھ پرورش پاتا ہے۔ اس کے پودوں کو پہلے گملوں میں بویا جاتا ہے چھ ماہ بعد جب پنیری تیار ہو جاتی ہے تو بڑے بڑے قطعات زمین پر قطار اندر قطار بو دیا جاتا ہے۔ اس کی کاشت سطح سمندر سے پانچ ہزار فٹ بلند ایسی پہاڑی ڈھلوانوں پر کی جاتی ہے، جہاں بارش کی اوسط 56،60 انچ سالانہ ہو۔ اس کی پتیاں مہندی یا انار کے پتوں جیسی ہوتی ہیں، جن کے کناروں پر چھوٹے چھوٹے دندانے ہوتے ہیں۔ شروع میں ان کا رنگ بھورا ہوتا ہے جو پختہ ہونے پر سبز ہو جاتا ہے۔ اس کا پھول سفید رنگ کا ہوتا ہے اور اتنا خوشبودار کہ میلوں تک اس کی مہک جاتی ہے۔ اس کے پتوں میں تلخی ہوتی ہے لیکن ابالنے سے زائل ہو جاتی ہے۔ چائے کی پتیاں تین سال بعد چننا شروع کی جاتی ہیں اور سال میں تین بار توڑی جاتی ہیں۔

چائے کی اقسام

چائے کی ایک ہزار سے زیادہ اقسام ہیں۔ جن میں سے زیادہ تر خود رو ہیں، یکن بلحاظ رنگت تین قسمیں زیادہ مشہور ہیں۔ سفید، سبز اور سیاہ۔ سب سے بہتر وہ سفید چائے ہے جو خوشبودار ہو اور جن کی پتیاں ادھ کھلی ہوں لیکن یہ قسم کم یاب ہے۔ اس کے بعد سبز چائے کا نمبر آتا ہے مگر اس میں خشکی زیادہ ہوتی ہے۔ سب سے گھٹیا قسم سیاہ رنگت والی ہے جو ہمارے ہاں زیادہ تر استعمال کی جاتی ہے۔ آپ یہ سن کر حیران ہوں گے کہ اعلیٰ سے اعلیٰ اور گھٹیا سے گھٹیا چائے ایک ہی پودے سے تیار کی جاتی ہے۔ سبز چائے ان پتیوں پر مشتمل ہوتی ہے جنہیں تھوڑی دیر سکھا کر فوراً ہی اکٹھا کر لیا جاتا ہے۔ اس میں چائے کی تمام خصوصیات موجود رہتی ہیں۔ کالی چائے زیادہ دیر تک پڑے رہنے والے سوکھے پتوں سے تیار ہوتی ہے۔ زیادہ دیر تک پڑے رہنے سے ان کا قدرتی سبز رنگ سیاہی میں تبدیل ہو جاتا ہے۔

کالی چائے کے جن برانڈوں نے عالمی شہرت حاصل کی ہے ان میں ہائی سن، ہائی سن سکن، ینگ ہائی سن، ٹوانکی، امپیریل اور گن پاؤڈر شامل ہیں۔ بہت سے برانڈوں میں مختلف پھولوں اور پھلوں کی خوشبو شامل کر دی جاتی ہے۔ مثلاً گلاب، چنبیلی، زیتون، سنگترہ وغیرہ۔ بعض چائے کمپنیاں اپنی برانڈ کو کسی ایسے نشے کی پٹھ دے دیتی ہیں جس سے پینے والا اسی کا عادی بن جاتا ہے۔ بازاروں میں بکنے والی سبز چائے کا بیشتر حصہ عموماً مصنوعی طور پر رنگا جاتا ہے اور اس مقصد کے لیے جپسم، نیل اور ہلدی وغیرہ استعمال کی جاتی ہے۔

عمدہ چائے کے بارے میں پرانی طبی کتب میں بے شمار واقعات ملتے ہیں۔ ایک واقعہ کچھ اس طرح سے ہے۔ ’’خطا‘‘ کے علاقہ میں کچھ لوگوں نے شکار کیا اور اس کا گوشت چائے کی پتیوں سے ڈھانپ کر رکھ دیا۔ چند گھنٹوں بعد جب اسے نکالا گیا تو سارا گوشت گل چکا تھا۔ چنانچہ اس سے یہ نتیجہ برآمد کیا گیا کہ عمدہ چائے کھانے کو، خصوصاً گوشت کو بہت جلد ہضم کر دیتی ہے۔

کیمیائی تجزیہ

امریکہ میں کیمیا دانوں نے چائے کی اڑھائی ہزار کے مختلف برانڈوں کا تجزیہ کر کے جو رپورٹ دی ہے اس کے مطابق اس کے اجزاء کی تفصیل درج ذیل ہے۔


*                      فیصد                               اوسط فیصد

تھی این                1.88 تا 3.24                   2.56

ٹے نین                13.04 تا  18.86             14.32

ناقابلِ حل پتیاں        47.12 تا 55.87               50.19

راکھ کی مقدار           5.05 تا 6.02                   5.13

ست چائے             37.8 تا 40.35                 37.84

نمی                     5.83 تا 6.35                   5.38


تھی این کیفین سے ملتا جلتا ایک مرکب ہے، جسے ۱۸۳۸ء میں دریافت کیا گیا تھا۔ کیفین کافی میں ہوتی ہے اور تھی این چائے میں۔ جس طرح کیفین کی وجہ سے کافی نے مقبولیت حاصل کی اسی طرح تھی این چائے کو مقبول بنانے کا سبب بنی۔ اس کی موجودگی اعصابی تھکن کو دور کرنے کا کام کرتی ہے۔ ٹے نین چائے کا انتہائی ضرر رساں جزو ہے۔جس کی وجہ سے عادی چائے نوش دائمی قبض، خشکی، بے خوابی اور فم معدہ کے درد میں مبتلا ہو جاتے ہیں۔ چائے کی پتی کو جتنا زیادہ جوش دیا جائے ٹے نین اتنی ہی زیادہ مقدار میں نکل کر نقصان پہنچاتا ہے۔ ان کے علاوہ ایک اور مرکب زینتھین بھی موجود ہوتا ہے جو معدہ میں فساد برپا کرنے کا سبب بنتا ہے۔


طبیعت


دوسرے درجہ میں گرم خشک ہے۔ اسی لیے گرم مزاج لوگوں کو نقصان دیتی ہے۔


مصلح



دودھ اور بالائی گرم مزاجوں کے لیے۔



دارچینی، سونٹھ، لونگ اور بادیان خطائی سرد مزاجوں کے لیے۔



چائے تیار کرنے کا طریقہ



چائے کے شائقین نے بڑے بڑے مشکل طریقے لکھے ہیں۔ چین کے مشہور ادیب لن یوتانگ نے اپنی تالیف ’’جینے کی اہمیت‘‘ میں یہاں تک لکھا ہے کہ پینے والا خود ہی اپنے لیے چائے بنائے اور ایک وقت میں ایک برتن میں دو سے زائد کپ نہ بنائے جائیں، لیکن اس مصروف دور میں ہر شخص تو اس شغل چائے نوشی کے لیے وقت نہیں نکال سکتا۔ اس لیے ایک ایسی ترکیب درج کی جا رہی ہے جس پر ہر شخص عمل کر سکتا ہے۔



چائے کی پتی کا ایک چمچ چائے دانی میں ڈالیں اور ایک دفعہ جوش دیا ہوا، کھولتا ہوا پانی جو چار پیالی کے لگ بھگ ہوا اس میں ڈال کر چائے دانی کو سرپوش سے بند کر کے ٹی کوزی سے ڈھانپ دیں یا کوئی موٹا کپڑا لپیٹ دیں۔ پانچ منٹ بعد مناسب مقدار میں دودھ اور چینی شامل کر کے نوش فرمائیں۔ اس بات کا خیال رکھیں کہ پتی کو جوش نہ دیا جائے، یہ نقصان دہ ہے۔ دودھ اور بالائی کا زیادہ استعمال کیا جائے، یہ مضر اثرات کی اصلاح کرتی ہے۔



چائے کے فوائد



طبیعت میں فرحت و انبساط پیدا کرتی ہے۔ مقوی اعصاب ہے۔ پیاس کو بجھاتی ہے۔ درد سر کو دور کرتی ہے۔ پسینہ آور ہے، اس لیے بخار کو بھی اتارتی ہے۔ مصفی خون ہے۔ جسم اور رخساروں کی رنگت نکھارتی ہے۔ ریاح اور ورموں کو تحلیل کرتی ہے۔ چائے کی پتی کو گرم کر کے سخت پھوڑوں پر باندھیں تو انہیں نرم کرتی اور پھوڑتی ہے۔ بواسیر کا درد رفع کرتی ہے۔ کھانا کھانے کے بعد استعمال کرنا اکثر حالتوں میں ہاضم اثر رکھتی ہے۔ ایسی خواتین جنہیں ایام کی بندش ہو مفید ہے۔ اعصاب رحم کو تحریک دے کر اس شکایت کا ازالہ کرتی ہے۔ زکام کے مریض کے لیے نافع ہے۔ ضعفِ قلب کی وجہ سے ہونے والی حالت نزع میں اگر چائے کی ایک پیالی میں لونگ اور تھوڑی سی دار چینی ڈال کر دیں تو آب حیات کا کام کرتی ہے۔ دم کشی کی ایسی صورت میں جب بلغم پتلی ہو گئی ہو چائے کا قہوہ پینے سے خارج ہو جاتی ہے۔ آنکھیں دکھتی ہوں تو چائے کی پتی گرم کر کے پوٹلی بنا کر آنکھوں پر باندھنے سے درد دور ہو جاتا ہے اور تڑپتا ہوا مریض سکون سے سو جاتا ہے۔ سرد بلغمی مزاج والے افراد کے لیے ہر موسم میں اور گرم مزاج والوں کے لیے کسی حد تک موسم سرما میں مفید ہے۔



نقصانات



چائے کا بکثرت استعمال جدید طبی تحقیقات کی رُو سے بے شمار نقصانات کا باعث بھی بنتا ہے۔ یہ طبیعت میں گرمی پیدا کر کے گرم امراض پیدا کرنے کا سبب بنتی ہے۔ بہت گرم چائے پینا یا چائے نوشوں کی لغت میں لب سوز چائے، پینا یا نہار منہ (Bed Tea) استعمال کرنا مضر صحت ہے۔ اس کی زیادتی سے بعض افراد کو رعشہ کی رفتار بڑھ جاتی ہے۔ بلڈ پریشر میں اضافہ ہو جاتا ہے۔ نیند اُڑ جاتی ہے۔ پیشاب زیادہ لاتی ہے۔ دانت کمزور ہو جاتے ہیں۔ معدہ میں خراش پیدا کرتی اور بعض حالتوں میں ہاضمہ کو خراب کر دیتی ہے۔ قبض کی شکایت کا سبب بھی بنتی ہے۔ جگر خراب ہونے سے خون کی کمی واقع ہو جاتی ہے۔ یہ خون کو فاسد کرتی ہے۔ بعض مردانہ امراض بھی اس کے کثرت استعمال سے لاحق ہو جاتے ہیں۔ خونی بواسیر کے مریضوںکے لیے بھی نقصان دہ ہے۔ دیر تک استعمال کرنے سے نظر کو کمزور دیتی ہے۔ اس لیے چائے کو صرف ضرورت کے وقت استعمال کیا جائے، کیونکہ اس میں غذائیت بالکل نہیں ہوتی۔ صرف تازیانے کا کام کر کے وقتی طور پر چاق و چوبند کرتی ہے۔

)قدرتی غذاؤں کا انسائیکلوپیڈیا، صفحہ نمبر 254(
$












            @چائے سے جان چھڑائیے،چائے کا مزا بھی لیجئے‪@‬
$
    آج سے تقریباً دس سال پہلے کی بات ہے ایک معروف ادیب کا خط موصول ہوا جس میں انہوں نے مجھ سے فرمائش کی تھی کہ استاذ الحکماء حکیم محمد عبداللہ سے کہوں کہ وہ دیگر اشیاء کے خواص کی طرح چائے کے خواص بھی لکھیں۔ میں نے والد صاحب سے عرض کیا تو والد مرحوم نے کہا : ’’اس کے نقصانات فوائد سے زیادہ ہیں۔ میں کوشش کروں گا ایسی چیزوں کی ایک فہرست تیار کروں جو چائے کے فوائد سے تو مالا مال ہو، لیکن اس کے نقصانات اس میں نہ ہوں۔ سستی ہوں، عام ملنے والی ہوں۔‘‘

پھر فرمایا : ’’مشرقی پاکستان کے سانحہ کے بعد جب بھی چائے پینے لگتا ہوں، وہ زخم ہرا ہو جاتا ہے۔ اگر یہ بازو پاکستان ہی کا حصہ ہوتا تو اپنے ملک کی پیداوار پر کچھ لکھتا، لیکن اب میں اپنے میں ہمت نہیں پاتا۔‘‘ اس کے بعد چائے کے نعم البدل کے طور پر استعمال کی جانے والی اشیاء پر ریسرچ شروع کی۔ خیال تھا پچاس کے قریب ایسے بدل دریافت ہوں تو انہیں کتابی شکل میں پیش کر دیا جائے، لیکن زندگی نے وفا نہ کی اور یہ مسودہ اُدھورا ہی رہ گیا۔ بہرحال اس توقع کے ساتھ انہیں قارئین کی خدمت میں پیش کر رہا ہوں کہ یہ قوم کی امانت ہے اور حق دار تک پہنچانا امانت داری کا تقاضا ۔

میرے بدوِ شعور میں چائے کا استعمال برائے نام ہی کیا جاتا تھا۔ حتیٰ کہ میرے زاد بوم روڑی ضلع حصار (مشرقی پنجاب) میں، جس کی آبادی اس وقت چار پانچ ہزار تھی چائے پینے والے صرف دو تین افراد تھے۔ تقریباً سبھی لوگ دودھ، دہی، گھی، مکھن اور لسی کا استعمال کیا کرتے تھے۔ جس کی وجہ سے ان کی صحت قابل رشک تھی۔ اس وقت اگر چائے کا رسیا کوئی مہمان آ جاتا تو چائے کی پتی تلاش کرنا مسئلہ بن جاتا تھا۔ مانگ نہ ہونے کی وجہ سے دکانیں اس سے خالی ہوتی تھیں لہٰذا کسی چائے نوش کے گھر سے ہی یہ مسئلہ حل ہوتا تھا، اب تو سماں ہی اور ہے۔ چائے نہ پینے والے خال خال ہی ملتے ہیں۔ جب اس ’’کالی بلا‘‘ کا ہمارے ملک پر حملہ نہیں ہوا تھا، اس وقت لوگ بہت صحت مند، با حوصلہ اور متحمل مزاج ہوا کرتے تھے۔ اب چائے، کافی اور کھاد زدہ اناج نے ہمارے آنے والی نسلوں کی صحت کا دیوالیہ نکال کر رکھ دیا ہے۔ مادی اور روحانی قوتیں فی الواقع مفلوج ہو کر رہ گئی ہے۔ یوں لگتا ہے ان لوگوں پر جوانی نام کا کوئی زمانہ آتا ہی نہیں۔ سرخی سے محروم مریل اور خشک چہرے، قوتِ ہاضمہ نے نہ ہونے کے برابر، چند قدم چلنے سے سانس پھولنا، ہاتھ پاؤں کے تلووں کا جلنا، ٹائیفائیڈ، تپ دق، کینسر جیسے امراض میں روز بروز اضافہ، جنسی امراض کی کثرت۔ میں حلفاً کہتا ہوں کہ تبخیر معدہ اور ضعف باہ کے جتنے مریض میں ایک سال میں دیکھتا کرتا تھا، اتنے اب ہفتے میں آ جاتے ہیں۔ چائے اور دوسری مضر صحت اشیاء کے بار بار استعمال نے نوجوانوں کی صحت ہی برباد نہیں کہ بلکہ ٹھنڈے دل و دماغ، قوت، حوصلہ اور بردباری کو شدید متاثر کیا ہے۔ چڑچڑا پن، بات بات پر لڑائی جھگڑا ایک دوسرے کو کاٹ کھانے کو دوڑنا یہ سب انہی چیزوں کے ثمرات ہیں۔ ایک اور اہم بات جس کی طرف میں آپ کی توجہ دلانا چاہتا ہوں یہ ہے کہ اکثر چائے کمپنیاں اپنے برانڈ کو دھتورہ، بھنگ یا کسی اور زہریلی چیز کی پٹھ دے دیتی ہیں، جس کی وجہ سے پینے والا اسی خاص قسم کی چائے کا عادی ہو جاتا ہے اور دوسری کمپنیوں کی چائے سے اس کی تسکین نہیں ہوتی۔ پٹیالہ سے شائع ہونے والے ایک معروف طبی رسالے امرت، نے اپنی مارچ ۱۹۲۹ء کی اشاعت میں لکھا تھا کہ چند سال پہلے اخبارات میں اس بات کا کافی چرچا رہا کہ انگلینڈ میں ایک دفعہ باہر سے چائے نہ آئی اور لوگوں نے اپنے ملک کی چائے استعمال کرنا شروع کر دی، جو بیرونی ملکوں میں بھیجنے کے لیے پیک کی گئی تھی۔ لیکن انہیں اس کے استعمال سے یہ کہہ کر روک دیا گیا کہ چونکہ اسے زہریلی اور نشہ آور چیزوں کی پٹھ دی گئی ہے۔ اس لیے یہ آپ لوگوں کے لیے نہیں ہے۔ اپنی بات کی تصدیق میں دو واقعات عرض کروں گا۔

حافظ محمد یوسف گکھڑوی ایک نامور اہل حدیث عالم ہیں۔ میں ان کے پاس بیٹھا ہوا تھا کہ ان کے ایک دوست نے جو ایک معروف چائے کمپنی میں مینجر تھے، بیان کیا کہ ہر کمپنی اپنی چائے کی پتیوں کو کسی نہ کسی زہر میں تر کر کے تیار کرتی ہے تاکہ اس کو کچھ عرصہ استعمال کرنے والا اس نشے کا عادی ہو جائے اور پھر اس خاص کمپنی کی چائے استعمال کیے بغیر اسے سکون حاصل نہ ہو۔ یہی وجہ ہے کہ چائے کے ’’عادی مجرم‘‘ جس چائے کا شوق فرماتے ہیں پھر اسی کے گن گاتے نظر آتے ہیں۔

قیام پاکستان سے پیشتر مولانا سید ابوالاعلیٰ مودودیؒ پونچھ روڈ مبارک پارک میں مقیم تھے۔ انہوں نے ایک نجی مجلس میں اپنے محلہ کی ایک کہانی سنائی اور فرمایا ’’سرمایہ داری کی لعنتوں میں ایک لعنت یہ بھی ہے کہ وہ اپنے سرمایہ کے بل پر بعض غیر ضروری بلکہ مضر صحت اشیاء کو بھی اشتہار بازی کے ذریعے ضروریاتِ زندگی میں شامل کر دیتے ہیں۔ اور قوم اپنا سرمایہ بھی لٹا دیتی ہے اور صحت بھی۔‘‘ مثال کے طور پر انہوں نے بیان فرمایا ’’ہمارے اس محلہ میں ایک ماہ سے زیادہ عرصہ ایک مشہور چائے کمپنی کا ایجنٹ بالالتزام بلا ناغہ آتا رہا اور اپنی کمپنی کی تیار کردہ چائے کا ایک پیالہ سب کو مفت پلاتا رہا اور لوگ مالِ مفت سمجھ کر خوب پیتے رہے۔ اس نے دیکھا کہ اب لوگ اس چائے کے عادی ہو گئے ہیں تو وہ ایک دن غائب ہو گیا۔ اب لوگ اس کی تلاش میں مارے مارے پھرنے لگے ان کی تسلی نہیں ہوتی تھی جب تک خرید کے پی نہ لیتے۔

یہ مضمون اس لیے لکھا جا رہا ہے کہ اپنی قوم کو چائے اور اس کی آڑ میں دی جانے والی نشیلی چیزوں سے بچایا جائے اور ان چیزوں کی ترغیب دی جائے جو مفید بھی ہیں، صحت بخش بھی اور ملک کا سرمایہ بچانے والی بھی۔ چائے کے ایسے بے شمار نعم البدل آج کی مجلس میں پیش کر رہا ہوں۔

سیب کے چھلکے کی چائے

سیب کے چھلکے جنہیں ہم ضائع کر دیتے ہیں۔ ان میں بھی قدرت نے غذائیت، لذت اور بے شمار فوائد رکھے ہیں۔ ان کو تازہ یا خشک شدہ لے کر حسب دستور کھولتے ہوئے پانی میں ڈال کر چائے تیار کریں۔ اگر دودھ اور چینی کی بجائے شہد اور لیموں کا رس ملا کر نوش فرمائیں تو اور بھی مفید ہے۔ جسمانی طور پر کمزور افراد اور بوڑھوں کے لیے حد درجہ صحت بخش ہے۔ پیچش اور ٹائیفائیڈ کی کمزوری دور کرنے کے لیے اوولٹین سے بڑھ کر ہے۔ جوڑوں کا درد رفع کرنے کے لیے اس کا مسلسل استعمال نہایت مفید ہے۔

آم کے پتوں کی چائے

آم کے پتے سایہ میں خشک کر کے بطور چائے استعمال کریں۔ دودھ اور چینی بھی شامل کریں۔ نزلہ، زکام، ضعفِ دماغ، کھانسی، ہچکی، خونی بواسیر، سل، لیکوریا اور کثرت حیض کے لیے شافی ہے۔ پیچش، دشت اور سنگرہنی میں بھی دودھ ملائے استعمال میں لائیں۔

بادام کی چائے

میرے ایک دوست نے اپنا ذاتی تجربہ بیان کیا جس کے استعمال سے انہیں تبخیر معدہ اور عینک دونوں سے نجات مل گئی۔ صبح شام چائے بناتے وقت بجائے دودھ کے اکیس عدد باداموں کو پانی میں پیس کر اس میں شامل کریں۔ سرد مزاج والے چینی کی بجائے شہد کا اضافہ کر لیں اور حسب دستور چائے بنا کر استعمال کریں۔ غذا کی غذا اور دوا کی دوا۔

لیموں کی چائے

یورپ اور امریکہ میں عرصۂ دراز سے عام چائے میں دودھ کی بجائے لیموں اور برف ڈال کر پینے کا رواج ہے۔ اعصابی کمزوری کے لیے یہ بے حد مفید ہے۔ اگر برف ڈالے بغیر چائے میں لیموں نچوڑ کر گرم گرم مریض کو پلا دیں تو ان شاء اللہ درد سر فوری طور پر دور ہو گا۔

سونف کی چائے

نزلہ، زکام اور نظر کی کمزوری کے لیے سونف کی چائے بڑی عجیب چیز ہے۔ ایک تولہ سونف کو آدھ سیر پانی میں جوش دیں جب چوتھا حصہ پانی باقی رہ جائے تو چھان کر چینی آمیز کر کے صبح شام ایک ایک کپ پئیں۔ اگر اس میں ۳، ۴ لونگ ڈال لیں تو اور بھی مفید ہے۔

لہسن کی چائے

فالج ایک خوفناک مرض ہے جس کے لیے بہت طویل علاج اور کثیر رقم کی ضرورت ہوتی ہے، مگر قدرت نے لہسن کو اس کے لیے اکسیر بنا کر بھیجا ہے۔ جب اس مرض کا آغاز ہو تو مریض کو کھانے کے لیے کوئی چیز نہ دیں۔ صرف چائے پکا کر اس میں دودھ کی بجائے لہسن کا پانی نکال کر ۳ ماشہ اور شہد شامل کر کے پلائیں۔ بھوک برداشت کر کے ۴، ۵ دن صرف لہسن والی چائے استعمال کریں۔ تو بحکم خدا اکثر فائدہ ہو جاتا ہے۔

برگد کی چائے

برگد ایک ایسا درخت ہے جو صحیح طور پر چائے کا نعم البدل ثابت ہو سکتا ہے اور اس کے ذریعے ہم ملکی زرمبادلہ بچا سکتے ہیں۔ اس کے ہر جزو کو جوش دینے سے چائے جیسا رنگ پیدا ہوتا ہے۔ اس کے نرم نرم پتے جو سرخ رنگ کے ہوتے ہیں سایہ میں خشک کر کے کوٹ کر ڈبوں میں پیک کر کے تجارتی پیمانے پر فروخت کیے جا سکتے ہیں۔ ۶ ماشہ یہ پتے آدھ سیر پانی میں جوش دیں جب آدھ پائو پانی باقی رہ جائے تو حسب دستور چینی اور دودھ شامل کر کے پئیں۔ نزلہ، زکام، کھانسی اور ضعف دماغ کے لیے بے حد مفید ہے۔ اگر برگد کے درخت کے چھلکے کو اس طرح خشک کر کے چینی کی بجائے نمک آمیز کر کے دن میں تین بار بطور چائے استعمال کرائیں تو ملیریا بخار دور ہو جاتا ہے۔ اس کی داڑھی کی چائے پیاس کی زیادتی، گرمی سے ہونے والے بخار، سن سٹروک، نزلہ، زکام اور مردوں کی تمام امراض کے لیے بے حد کار آمد ہے۔ ایک صاحب نے بیان کیا کہ جب سے میں نے برگد کی چائے کا استعمال شروع کیا ہے تب سے ہر مرض سے محفوظ و مامون ہوں۔

کیکر کی چائے

کیکر کے درخت کی چھال اتار کر سایہ میں خشک کریں اور بوقت ضرورت آدھ سیر پانی میں ڈال کر جوش دیں جب چوتھا حصہ رہ جائے تو صرف چینی شامل کر کے صبح شام گرم گرم پئیں۔ چند روز کے استعمال سے پرانی سے پرانی کھانسی رفع ہو گی۔ اگر کیکر کی گوند چھ ماشہ پانی میں جوش دے کر ذرا سرد ہونے پر چینی ملا کر چائے کی طرح گھونٹ گھونٹ پئیں تو پیچش رفع کرنے کے لیے اکسیر ہے۔

پیپل کی چائے

پیپل کے درخت کی چھال، نرم پتے یا کونپلیں بطور چائے استعمال ہو سکتے ہیں۔ ان کو تازہ یا خشک کر کے رکھ لیں اور جو چیز بھی میسر ہو ۴ ماشہ لے کر پاؤ بھر پانی میں جوش دیں۔ آدھا پانی خشک ہونے کے بعد کھانڈ اور دودھ ملا کر بطور چائے استعمال کریں۔ حافظہ کی کمزوری، نسیان اور ضعفِ دماغ کے لیے بے حد مفید ہے۔ خاص طور پر اساتذہ، طلبا، علماء،  وکلاء، صحافیوں اور ادیبوں کے لیے کام کی چیز ہے۔

گل بنفشہ کی چائے

کھولتے ہوئے پانی کو آگ سے اتار کر چائے دانی میں ڈالیں جس میں ۲، ۳ ماشہ فی کپ کے حساب سے گل بنفشہ پہلے سے ڈال رکھا ہو۔ پانچ منٹ تک دم دے کر اسے چھان لیں اور اس میں حسب مرضی چینی اور گرم دودھ شامل کر کے پئیں۔ بلا دودھ بطور قہوہ بھی استعمال کیا جا سکتا ہے۔ یاد رہے کہ گل بنفشہ کو جوش دینے سے اس کے فوائد میں کمی آ جاتی ہے۔ اس لیے مندرجہ بالا طریقہ پر ہی تیار کرنا چاہیے۔ اس میں ذائقہ، خوشبو اور دل لبھانے والی رنگت، ہر چیز موجود ہے۔ بنا بریں دل اور دماغ کو فرحت بخشتی ہے۔ بھوک لگاتی ہے۔ قبض کشا ہے۔ نزلہ زکام، کھانسی، دمہ، ورم حلق، منہ اور زبان کے پکنے، خناق، پیشاب کی بندش، نیند کی کمی، نظر کی کمزوری اور ضعف دماغ وغیرہ کے لیے بہت اچھی دوا ہے۔

اس کے کچھ مدت کے استعمال سے چائے کی عادت بھی چھوڑی جا سکتی ہے۔ اس موقعہ پر ایک آپ بیتی بھی سن لیجئے۔ مارچ ۱۹۵۳ء میں اپنے ایک دوست سردار سید زمان خان مرحوم ریٹائرڈ ڈپٹی کمشنر کے گاؤں کلا بساند جانے کا اتفاق ہوا، جہاں آج کل اسلام آباد کا خوبصورت شہر واقع ہے ۔موسم کی تبدیلی کی وجہ سے جاتے ہی نزلے کی لپیٹ میں آ گیا۔ انہوں نے تازہ تازہ، اُودے اُودے پھول بنفشہ منگوا کر ان کا قہوہ تیار کیا اور اس کی ایک پیالی پلا دی۔ یقین جانیئے رات کو یہ خوش ذائقہ چائے پی کر لیٹا اور صبح بالکل تندرست تھا۔ اس کے بعد مزید تجربات ہوئے۔ گل بنفشہ میں برابر وزن گندم ملا کر بطور چائے استعمال کیا تو پرانے نزلہ و زکام کے لیے تیر بہدف علاج ثابت ہوا۔

گندم کی چائے

گندم اور اس کی بھوسی کی چائے سے کافی اور چائے کا اتنا اچھا کام لیا جا سکتا ہے کہ پھر ہمیں کسی چائے، کافی کو یا قہوہ کی ضرورت نہیں پڑتی۔ سستی بھی، مفید بھی۔ خوش ذائقہ بھی اور چائے اور کافی کی مضرتوں سے سراسر پاک بھی۔ گندم کے چھلکے سے تیار ہونے والی چائے کے بارے میں مولانا محمد علی جوہرؒ نے فرمایا تھا اگر یہ نسخہ مجھے عالم جوانی میں میسر آ گیا ہوتا تو میں سرے سے بوڑھا ہی نہ ہوتا۔ گندم سے تیار ہونے والی کافی کا نسخہ مہاتما گاندھی نے اپنی سوانح میں تحریر کیا اور اسے اپنا معمول بتایا ہے۔ وہ لکھتے ہیں کہ اچھی قسم کی گندم لے کر اسے آگ پر اس حد تک رکھیں کہ وہ سرخی مائل سیاہ ہو جائے۔ اسے اتار کر باریک پیس لیں اور بوقت ضرورت کھولتے ہوئے پانی میں کافی کی طرح ڈال کر کیتلی کو ذرا دیر دم دیں اور چینی ملا کر نوش فرمائیں۔ گندم کی چائے کے بارے میں طریقہ یہ ہے۔ ڈیڑھ پاؤ پانی میں نصف چھٹانک گندم کو جوش دیں۔ جب تیسرا حصہ پانی رہ جائے تو اس میں ایک ماشہ نمک ملا کر چھان کر گرم گرم بطور چائے پئیں۔ چند روز کے استعمال سے کھانسی دور ہو جائے گی۔ نزلہ زکام دفع ہو جائے گا اور اعصاب مضبوط ہو جائیں گے۔

کھجور کی چائے اور کافی

کھجور ہمارے پیارے نبی صلی اللہ علیہ و سلم کے پیارے وطن کا تحفہ ہے۔ اسے بطور چائے ناشتہ کے وقت استعمال کر کے دیکھئے۔ یہ تمام مضرات سے پاک اور غذائیت سے بھرپور ہے۔ موسم سرما میں معمول بنا لیجئے۔ ماء اللحم اور وٹامنز کی کمی محسوس نہیں ہو گی۔ کھجور عمدہ قسم ۷ عدد لے کر اسے ٹکڑے ٹکڑے کریں اور پیالہ بھر پانی میں ڈال کر آگ پر پانچ منٹ تک کھولائیے۔ بعد ازاں اتار کر اچھی طرح پھینٹ لیجئے اور دوبارہ جوش دے کر مناسب مقدار میں دودھ شامل کر کے نوش جان فرمائیے۔ اس کی گٹھلیوں کو بھی ضائع نہ کریں۔ وہ کافی کے لیے کام آ سکتی ہیں۔ گٹھلیوں کو لوہے کے تابہ پر رکھ کر نیچے آگ جلائیں اور کسی کھرچنے وغیرہ سے اُلٹتے جائیں۔ جب یہ جلنے کے قریب ہو جائیں تو اتار کر باریک پیس لیں اور بطور کافی استعمال کریں۔

السی کی چائے

اگرچہ اس چائے کو روزانہ پینے والی چائے کا درجہ تو نہیں دیا جا سکتا، البتہ اطباء نے اسے بعض امراض میں مبتلا مریضوں کے لیے تجویز کیا ہے اور وہ نزلہ زکام کھانسی کے مریضوں کے لیے بے حد مفید ثابت ہو گی۔ اگر اسے نیم گرم حالت میں پلایا جائے تو پہلی ہی خوراک سے پیشاب کی جلن میں تخفیف ہو گی۔ نسخہ تیاری یہ ہے۔

ایک تولہ السی لے کر ہاتھوں میں مل کر پھونک سے اس کی مٹی دور کریں اور اسے چائے دانی میں ڈال کر اوپر سے آدھ سیر ابلتا ہوا پانی ڈال کر ڈھانپ دیں اور پندرہ منٹ تک پڑا رہنے دیں۔ بعض ازاں حسب ضرورت چینی ڈال کر ایک کپ پئیں۔

پودینہ کی خوشبودار چائے

یہ نسخہ مجھے مولانا عبدالقادر صاحب گجراتی نے ۱۹۳۰ء میں عطا فرمایا تھا۔ اس کے چند روز کے مسلسل استعمال سے خون کی اصلاح ہو جاتی ہے۔ پھوڑے پھنسی، خارش کو دور کرتی ہے اور چہرے کے رنگ و روپ کو نکھارتی ہے۔ ہیضہ اور پیٹ درد کے لیے بھی مفید ہے۔ پودینہ خشک پاؤبھر۔ مجیٹھ عمدہ پانچ تولہ۔ مرچ سیاہ ایک تولہ۔ تینوں کو کوٹ کر محفوظ کرلیں اور بوقت ضرورت ۳ ماشہ ایک کپ پانی میں ڈال کر پکائیں۔ جب رنگ حسب خواہش سرخ ہو جائے تو چینی اور دودھ ملا کر پی لیں۔

تلسی کی چائے

تلسی ایک ایسی بوٹی ہے جسے مجموعۂ اوصاف کہنا چاہیے۔ یہ خوش رنگ، خوش ذائقہ اور خوشبودار ہے اور تنہا یہ بوٹی بے شمار بیماریوں کے لیے مفید ہے۔ اسی بنا پر ہندو لوگ اس کو ہر مندر میں رکھتے اور اس کی پوجا کرتے ہیں۔ اس کے باقی فوائد کو چھوڑ کر ہم اس کی چائے کا تذکرہ کرتے ہیں جو ملیریا کے لیے تریاق ہے۔ اگر وباء کے دنوں میں تمام اہل خانہ تلسی کی چائے پئیں تو حافظ حقیقی کی مہربانی سے بخار کی وبا سے محفوظ رہیں گے۔ تلسی کی پتیاں حسب ضرورت سایہ میں خشک کر کے رکھ لیں بوقت ضرورت ایک ماشہ پتیاں فی پیالی کے حساب سے جوش دے کر اتار لیں اور پن چھان کر دودھ چینی شامل کر کے صبح و شام پئیں۔ اگر ملیریا کا حملہ ہو چکا ہو تو بخار اتارنے کے لیے تلسی کے ایک ماشہ خشک پتوں کے ساتھ گندم کا چھان چھ ماشہ، مرچ سیاہ پانچ عدد اور نمک ایک ماشہ ڈال کر جوش دیں اور چینی دودھ شامل کر کے گرم گرم پلائیں اور کپڑا اوڑھا دیں۔ بفضلہ پسینہ آ کر فوراً بخار اُتر جائے گا۔ تلسی میں قادرِ مطلق نے یہ خوبی بھی رکھی ہے کہ جہاں اس کی کاشت ہوتی ہے وہاں مچھر نہیں آتا۔

گورکھ پان کی چائے

گورکھ پان ایک مشہور بوٹی ہے جو برصغیر پاک و ہند میں تقریباً ہر علاقہ میں پائی جاتی ہے۔ یہ بوٹی زمین پر بچھی ہوتی ہے۔ اس کے چھوٹے چھوٹے پتے اور پیالی کی طرح گول چھوٹے چھوٹے سفید پھول، ذائقہ پھیکا اور بو سبز چائے سے ملتی جلتی ہوتی ہے۔ برسات کے موسم میں مینارِ پاکستان لاہور کے ارد گرد عام ہوتی ہے۔ اس کی چائے نظر کو تیز، خونی اور بادی بواسیر کو رفع کرتی ہے۔ جگر کی اصلاح کے لیے، صالح خون پیدا کرتی ہے اور فاسد خون کی اصلاح کر کے آتشک، کوڑھ، خنازیر اور سوزاک کو دور کرتی ہے۔ مقوی معدہ ہے، بھوک لگاتی ہے۔ پیشاب کی جلن دور کرتی ہے۔ بعض مردانہ امراض کا شرطیہ علاج ہے۔ تھکاوٹ دور کرنے کے لیے عام چائے کی نسبت بہت زیادہ مفید ہے۔ اگر چائے میں ہم وزن شامل کر کے پئیں تو چائے کے ضرر رساں اثرات کی اصلاح ہو جاتی ہے۔ گورکھ پان کے پھول یا پتیاں تازہ یا خشک ۱ ت ۲ ماشہ فی پیالی کے حساب سے چائے دانی میں ڈالیں اور پانچ سات منٹ تک پانی کو جوش دیں۔ جب سرخی مائل رنگ جھلکنے لگے تو اتار لیں۔ موسم سرما میں اگر اس میں دارچینی، لونگ اور الائچی کلاں شامل کر لیں تو اور بھی مفید ہے۔ میرے شاگرد پنڈت کرشن کنوردت شرما مصنف ’’عرب کا چاندؐ‘‘ نے اس نسخہ کی بہت پبلسٹی کی تھی۔

ترپھلہ کی چائے

جولائی ۱۹۳۰ء میں وید دھجا رام نے اپنی زیر ادارت شائع ہونے والے طبی رسالے امرت پٹیالہ میں چائے کے مضر اثرات اور اس کے بدل کے طور پر ترپھلہ کی چائے پر ایک مضمون شائع کیا تھا، جو ہندی زبان میں تھا۔ اس کی تلخیص پیش خدمت ہے۔ چائے پہلے پہل دل، دماغ اور دیگر اعضائے جسمانی میں کسی قدر اکساہٹ پیدا کرتی ہے مگر جوں ہی اس کا اثر زائل ہوتا ہے تمام اعضاء بالکل سست پڑ جاتے ہیں۔ یہاں تک کہ چائے کا عادی انسان بار بار چائے پی کر ہی کام کرنے کے قابل ہوتا ہے۔ اس موقعہ پر چائے کے صرف ایک بدل کا ذکر کرنے لگا ہوں جو چائے سے بدرجہا بہتر ہے۔ میری مراد ترپھلہ سے ہے۔ ترپھلہ کے معنی ہیں تین پھل یعنی ہرڑ، بہیڑہ، اور آملہ۔ ان تینوں دواؤں کو آیورویدک کے عالم رسائن کا درجہ دیتے ہیں یعنی ہر مرض کا تریاق۔ اس کے استعمال سے دائمی قبض، بدہضمی، کھٹے مٹھے ڈکار آنا، دائمی نزالہ، دائمی سر درد، پیٹ میں ہوا بھرنا، تبخیر معدہ، نیند نہ آنا، کھانسی، ابتدائی دمہ، اونچا سننا، دماغ اور آنکھوں کی کمزوری، خونی اور ابدی بواسیر، آنتوں کا دق، ہسٹیریا، پاگل پن، وسواس، وہم، جنون، گردہ، تلی اور جگر کے امراض۔ گردہ اور مثانہ کی پتھری، ان سب بیماریوں کے لیے اکیلی یہ چائے مفید ہے۔ علاوہ ازیں بالوں کو قبل از وقت سفید ہونے سے بھی روکتی ہے۔ بحالت تندرستی اس کا استعمال بہت ساری وبائی بیماریوں سے بچائے رکھتے ہے خصوصاً وبائی نزلہ انفلوئنزا اور ملیریا کی وبا کے دنوں میں اسے ضرور استعمال کرنا چاہیے۔ نیز وہ لوگ جو کسی نشہ کے عادی ہوں مثلاً بھنگ، چرس، افیون وغیرہ۔ اس چائے کے عوض ان بد عادتوں سے جان چھڑا سکتے ہیں۔ اگر آدمی وطن چھوڑ کر کہیں چلا گیا ہو اور وہاں کی آب و ہوا موافق نہ ہو تو اس چائے کے پینے سے وہاں کی آب و ہوا راس آ جائے گی۔ نسخہ درج ذیل ہے۔ ہرڑ، بہیڑہ، آملہ کا چھلکا برابر برابرلے کر موٹا موٹا کوٹ لیں اور بوقت ضرورت اس میں سے چھ ماشہ لے کر آدھ سیر پانی میں پکائیں۔ جب آدھا پانی باقی رہ جائے تو چھان کر تھوڑا سا دیسی گھی کڑکڑا کر لونگ یا زیرہ سیاہ کا بگھار دے کر چائے میں ڈالیں اور بقدر ضرورت نمک ملا کر چائے کی طرح نوش کریں۔ موسم گرما ہو تو چھ ماشہ سفوف ترپھلہ مٹی کے کورے کوزے میں ڈال کر آدھ سیر پانی میں بھگو کر رات پڑا رہنے دیں۔ صبح اس کو آگ پر دو چار جوش دے کر اتار لیں اور پن چھان کر نمک شامل کر کے پئیں۔

انفلوئنزا کے لیے ایک بیش بہا چائے

میرے بدوِ شعور میں جبکہ میری عمر بمشکل بارہ تیرہ سال تھی یہ بیماری وباء کے طور پر پھیلی۔ غالباً ۱۹۱۶ء کی بات ہے۔ میں ان دنوں مدرسہ خیر العلوم سرسہ ضلع حصار میں تعلیم حاصل کر رہا تھا۔ اس بیماری کی وجہ سے ہمیں رخصت دے دی گئی۔ اپنے گاؤں روڑی پہنچا تو گھر کے گھر اوندھے پڑے تھے۔ اور یہ خدا کی عجیب مصلحت تھی کہ ہر گھر میں ایک دو آدمی اس موذی مرض سے بچے ہوئے تھے جو تمام گھر والوں کی تیماری داری کرتے تھے۔ چنانچہ ہمارے گھر میں صرف والد بزرگوار تندرست تھے جو گھر میں صاح ب فرش مریضوں کی خبر گیری اور دارو درمن کر رہے تھے۔ مرض کا حملہ اس شدت کا تھا کہ ہمارے چھوٹے سے گاؤں میں بھی روزانہ دسیوں اموات ہو جاتی تھیں۔ اس کے بعد متعدد مرتبہ اس مرض کا حملہ ہوا، مگر اب یہ جن کافی حد تک قابو میں آ گیا ہے۔ اس مرض کو زیر دام لانے کے لیے جو تدابیر کارگر ثابت ہوئیں۔ ان کے ذکر سے صرف نظر کرتے ہوئے صرف ایک نسخہ بیان کیے جانے کے قابل ہے جو دورہ مرض میں بفضل ایزدی مفید ثابت ہوا ہے۔ اور وبا کے زمانہ میں اگر تندرست افراد کو یہ چائے صبح شام پلائی جائے تو وہ اس کے حملے سے محفوظ رہتے ہیں۔ لطف کی بات یہ ہے کہ یہ چائے بدمزہ ہرگز نہیں بلکہ بے حد لذیذ اور پسندیدہ مشروب ہے۔

سبز چائے کی پتی ۳ ماشہ، سونف رومی (انیسوں) ۶ ماشہ، الائچی خورد سبز ۳ عدد، دار چینی ایک ماشہ، ان چیزوں کو معمولی سا کوٹ لیں اورپاؤ بھر پانی میں جوش دیں۔ تین چار جوش آنے کے بعد اسے خوب پھینٹ کر رنگ نکالیں اور چھان کر قدرے چینی آمیز کر کے بلا دودھ ملائے قہوہ کے طور پر صبح و شام پئیں۔ ان شاء اللہ حالت مرض میں بھی مفید ثابت ہو گی اور مرض کے حملہ سے محفوظ و مامون رہنے کے لیے تندرست اشخاص کو پلایا کریں۔

دمہ کے لیے خصوصی چائے

اطباء کی ایک مجلس میں چائے کے نعم البدل کے طور پر اپنی تحقیقات کا ذکر کیا تو حاضرین میں سے ایک صاحب نے مجھے بتایا کہ لاہور میں ایک صاحب دمہ کا شرطیہ علاج چائے سے کرتے ہیں مگر اس احتیاط سے کہ چائے کے اجزاء کو اخفاء میں رکھ کر اپنے ہاتھ سے چائے تیار کرتے ہیں اور مریض کو کہتے ہیں کہ ۴۰ روز تک روزانہ آ کر چائے پیو۔ نہ وہ کسی کو نسخہ بتاتے ہیں اور نہ بنا کر دیتے ہیں۔ چنانچہ نسخہ موثر ہے اس لیے خود ان کے ہاں جاتے ہیں اور چائے کی چسکیاں لے کر آتے ہیں۔ کافی تگ و دو کے بعد بالآخر نسخہ ہاتھ آ گیا جو پیش خدمت ہے۔

برگد کی داڑھی سوا تولہ، سونف چھ ماشہ، عام چائے پانچ ماشہ، مرچ سیاہ چار عدد۔ برگد کی داڑھی کو کوٹ کر باقی چیزیں شامل کر کے چائے کی طرح پکائیں اور دو کپ چائے بنا کر آمیز کر کے سوا ماہ تک روزانہ استعمال کریں۔ ان شاء اللہ دمہ جڑ سے اکھڑ جائے گا۔

مقوی بدن چائے

اس چائے کا نسخہ ہمیں ایک بہت پرانے رسالے ماہنامہ ’’تجارت‘‘ شاہ جہان پور کے دسمبر ۱۹۱۹ء کے ایک خاص شمارہ سے حاصل ہوا۔ اس میں تجارت کے خاص خاص گر اور تجارتی نسخہ جات درج تھے۔

چائے کے ہم وزن دارچینی کا سفوف شامل کر لیں اور اس مقوی چائے کی تجارت کریں۔ آپ دیکھیں گے کہ اس چائے کے استعمال سے پورے بدن کو طاقت حاصل ہو گی ، خاص طور پر مردانہ قوت میں اچھا خاصا اضافہ ہو گا۔‘‘ میری رائے میں یہ چائے مذکورہ بالا فوائد کے علاوہ مقوی معدہ ہے۔ آواز کو سریلا کرتی ہے اور نزلہ و زکام کے لیے مفید ہے۔ گرم مزاج والے افراد اس میں دودھ زیادہ مقدار میں شامل کریں۔

قبل از وقت بڑھاپے سے بچنے کے لیے ایک بہترین چائے

جن بچوں یا نوجوانوں کے عین عالم طفولیت یا عالم شباب میں بال سفید ہونے لگیں ان کے لیے اس چائے سے بہتر شاید ہی کوئی اور دوا ہو۔ ان شاء اللہ قبل از وقت ہونے والے سفید بال نکلنا بند ہو جائیں گے اور تین ماہ کے مسلسل استعمال سے سفید بال بھی پھر سے سیاہ ہونے لگیں گے۔ علاوہ ازیں قوت حافظہ میں روز بروز اضافہ ہوتا جائے گا۔ بھولی ہوئی باتیں یاد آنے لگیں گی۔ ہلی ہلکی کھانسی اور نزلہ سے نجات مل جائے گی۔ نظر کو تقویت ہو گی۔

بھنگرہ سفید عام ملنے والی بوٹی ہے۔ پانی کے کنارے چھوٹے چھوٹے سفید پھولوں کی شکل میں ہر جگہ مل جاتا ہے۔ اسے سایے میں خشک کریں اور روزانہ ایک ماشہ پتیاں ایک کپ چائے کے حساب سے حسب دستور چائے تیار کریں۔ اگر شہد میسر ہو تو چینی کی جگہ استعمال کریں۔

خونی امراض سے بچنے کے لیے چائے

حکیم عبدالغفور حویلی کابلی مل ایک شریف الطبع اور منکسر المزاج شخص ہیں۔ ان کے ہاں جانے کا اتفاق ہوا تو انہوں نے ایک نہایت خوش رنگ اور خوش ذائقہ چائے پیش کی۔ نسخہ پوچھا تو فرمانے لگے یہ لاہور کے ایک معروف شیخ گھرانے (مٹ والے) کا نسخہ ہے وہ اپنے تمام گھرانوں میں یہی چائے استعمال کرتے ہیں، اور اس کا فائدہ یہ ہے کہ اگر مریض کے گلے یا اندرونی اعضاء سے خون آ رہا ہو، خونی بواسیر کی شکایت  ہو،  خواتین کو ایام کی زیادتی کی تکلیف ہو سب کے لیے بے خطا چیز ہے۔ انفلوئنزا کی وبا کے دنوں میں بطور حفظ ما تقدم اس کا استعمال بہتر ہے۔ گلا بیٹھا ہوا ہو تو اس تکلیف کو بھی رفع کرتا ہے۔ صاحب نسخہ نے تو دو ہی اجزا بتائے تھے، انجبار کی جڑ اور پان کی جڑ۔ لیکن میں نے اس میں الائچی خورد کا اضافہ کر لیا ہے۔ ان تینوں چیزوں کو ہم وزن لے کر موٹا موٹا کوٹ لیں اور آدھ سیر پانی میں ایک ماشہ دوا ڈال کر جوش دیں۔ رنگ نکل آنے پر پھینٹ لیں اور دودھ چینی شامل کر کے نوش فرمائیں۔

مقوی دماغ چائے

کپاس سبز یا مہندی کے پتے لے کر سایہ میں خشک کر لیں اور ترپھلہ (ہرڑ، بہیڑے، آملہ) کے جوشاندہ میں تر کر کے انہیں خشک کر لیں اور بطور چائے ایک ماشہ فی کپ کے حساب سے استعمال کریں۔ تقویت دماغ، تصفیہ خون اور اصلاح معدہ میں مفید ہے۔ نزلہ زکام کو رفع کرتی ہے۔ اگر ترپھلہ کی بجائے کیکر کی چھال کے جوشاندے میں تیار کریں تو لیکوریا اور جریان و احتلام کے لیے مفید ثابت ہو گی۔

امراض جگر کے لیے گولڈن چائے

قیام پاکستان سے چھ عرصہ پہلے کی بات ہے۔ لاہور کے ایک معروف طبیب ڈاکٹر محمد شریف آئی سپیشلسٹ نے مجھے چائے پر بلوایا اور کہا آج کی یہ دعوت ایک خاص غرض کے تحت ہے اور وہ یہ کہ جو چائے میں آپ کو پیش کر رہا ہوں میری اپنی مجوزہ ہے اور میں نے اس کی پبلسٹی کر کے لاکھوں روپے اس سے کمائے ہیں۔ اس کی خاص صفت یہ ہے کہ جگر اور معدہ کی اصلاح کرتی ہے۔ صالح خون پیدا کر کے چہرے پر سرخی لاتی ہے۔ فاسد خون کی اصلاح کرتی ہے اور پھر عجیب بات یہ ہے کہ اس کی تلاش میں دقت نہیں ہوتی۔ بازار میں ہر جگہ عام ملتی ہے اور وہ بھی بہت سستی۔ مقدار خوراک ایک رتی فی پیالی ہے۔ رنگت نہایت دلربا یعنی سنہری ہے۔ اس لیے میں نے اس کا نام گولڈن ٹی رکھا ہے۔ غرض اس قسم کی لمبی چوڑی تقریر کرنے کے بعد انہوں نے پانی ابالا اور نہایت نفیس قسم کی تین پیالیوں میں ایک ایک رتی سفوف ڈال کر کھولتا ہوا پانی ڈال دیا اور چمچی سے ہلایا۔ بس فوراً ہی ایک خوش رنگ چائے تیار ہو گئی۔ پینے پر ذائقہ میں ایک خوشگوار سی تلخی محسوس ہوئی۔ گپ شپ ختم ہوئی اور راز سے یہ کہہ کر پردہ اٹھایا کہ آپ حیران ہوں گے یہ صرف سفوف ریوند چینی ہے۔

زکام اور کھانسی کے لیے بانسہ کی چائے

بانسہ یا اڑوسہ، جسے کشمیر میں بھیکڑ کہا جاتا ہے عام ملنے والا پودا ہے۔ اس کے تین ماشہ خشک پتے ایک پاؤ پانی میں جوش دیں جب ایک چھٹانک پانی باقی رہ جائے تو اس میں دو تولہ مصری، چینی یا شہد ملا کر صبح شام استعمال کریں۔ ان شاء اللہ تین دن میں زکام اور کھانسی رفع ہو جائے گی اور بلغم خارج ہو کر سینہ صاف اور ہلکا ہو جائے گا۔

جوڑوں کے درد اور زیادتی بلغم کے لیے سنیاسیانہ چائے

میرے ایک ملنے والے مسمی صدر الدین بیان کرتے ہیں کہ میں جوڑوں کے درد اور بلغمی کھانسی میں ایسا مبتلا ہوا کہ دونوں تکلیفیں ناقابل برداشت ہو گئیں۔ گاڑھی گاڑی بلغم خارج ہوتی تھی۔ خوش قسمتی سے ایک سادھو مہاتما تشریف لائے انہیں تلخ کدوؤں کی ضرورت تھی اور وہ میرے کھیت میں موجود تھے۔ کسی نے میرا ذکر کر دیا تو سادھو نے مجھے بلوا کر کہا مجھے کدوؤں کی ضرورت ہے۔ میرے ساتھ چلو۔ میں نے جوڑوں کے درد کی بناء پر معذوری کا اظہار کیا لیکن سادھو نے کہا تمہارے دُکھ کا درماں بھی وہیں موجود ہے۔ چنانچہ بمشکل تمام میں ہمراہ گیا تو انہوں نے اسگندھ کے سرسبز پودے کے پاس جا کر کہا۔ ڈیڑھ تولہ پتے لے کر بطور چائے پانی میں پکاؤ۔ جب نرم ہو جائیں تو پن چھان کر چینی ملا کر پیو۔ یہی تمہارا علاج ہے۔ تین دن میں نے یہ علاج کیا۔ سچ کہتا ہوں کہ بلغم کا نام و نشان بھی نہ رہا اور جوڑوں کے درد سے بھی بالکل نجات مل گئی۔

وائٹ جیسمین چائے گھر میں تیار کیجئے

وائٹ جیسمین انتہائی خوش ذائقہ، خوش رنگ اور خوشبودار چائے ہے۔ جو چین سے نہایت گراں قیمت پر آتی ہے اور کروڑوں روپے کا زرمبادلہ اس پر ضائع ہو جاتا ہے۔ مولانا ابوالکلام آزادؒ بھی اس کی تعریف میں رطب اللسان ہیں۔ یہ انتہائی فرحت بخش اور مقوی دل و دماغ ہے۔ ایک دن اپنے گاؤں میں باغیچہ میں بیٹھا ہوا تھا کہ چنبیلی کے پودے پر لگے ہوئے خوشنما اور سفید پھولوں نے میری توجہ اپنی طرف کھینچ لی۔ معاً ذہن میں خیال آیا وائٹ جیسمین سفید چنبیلی ہی کا انگریزی نام ہے۔ فوری طور پر چند پھول توڑے اور اپنے ایک عزیز سے کہا انہیں پانی میں دو تین جوش دیں۔ چنانچہ تجربہ شروع ہوا اور میری خوشی کی انتہا نہ رہی۔ جب ان سفید پھولوں سے سنہری شوخ رنگ برآمد ہوا۔ چینی ملا کر نوش کیا تو ذائقہ بھی وائٹ جیسمین سے کچھ بہتر ہی پایا۔ اللہ تعالیٰ نے اس جنگل میں مہمان نوازی کے لیے ایک سستا اور مزیدار تحفہ فراہم کر دیا تھا۔ پورا موسم اس سے فائدہ اٹھایا اور اس کے بعد چنبیلی کے خشک پھولوں سے کام لیا تو وہی نتائج برآمد ہوئے یعنی یہ فصلی چائے نہیں بلکہ اسے تجارتی پیمانے پر بھی تیار کیا جا سکتا ہے۔ خشک پھول ایک پیالی چائے کے لیے دو رتی کافی ہیں۔ ایک طویل عرصہ تک اسی پر عمل کرتا رہا پھر پھولوں کی بجائے چنبیلی کے پتوں پر تجربہ کیا۔ انہیں تازہ بھی اور خشک بھی پانی میں ڈال کر جوش دیا اور چائے تیار کی تو فوائد اور مزے میں قریباً قریباً ویسا ہی پایا۔ اس سلسلہ میں آخری تحقیق یہ ہے کہ اگر عام چائے کے ایک پاؤ کے ڈبے میں اس کے چند پھول ملا کر رکھ دیئے جائیں وہی مزہ وہی ذائقہ اور اس سے ملتی جلتی رنگت والا مشروب تیار ہو گا۔

موتیا کے پھولوں کی چائے

حکیم محمد اسماعیل امرتسری بیان کرتے ہیں کہ لاہور کے ایک سماجی کارکن بشیر مجاہد کو سفید موتیا اُتر آیا۔ ڈاکٹروں کے نزدیک موتیا پکنے پر آپریشن ہی اس کا واحد علاج ہے۔ نظر کی کمزوری میرے لیے بہت بڑا مسئلہ بن گئی تھی۔ اسی پریشانی میں کسی نے بتایا کہ موتیا بند کا علاج سفید موتیا کے پھولوں سے کرو۔ میں نے روزانہ صبح و شام سات سات پھول فی کپ کے حساب سے قہوہ بنا کر چینی آمیز کر کے پینا شروع کیا۔ خدا کی قدرت کے قربان جائیے چالیس روز کے استعمال سے موتیا بند کی شکایت دور ہو گئی اور میری نظر بحال ہو گئی۔

ایک مخفی راز

لاہور کے ایک بڑے تاجر اپنے مہمانوں کی خاطر مدارت ایک خاص قسم کی چائے سے کرتے تھے۔ جو ایک دفعہ اس چائے کو پی لیتا وہ ہمیشہ کے لیے اسی کی زلف گرہ گیر کا اسیر ہو جاتا۔ ذائقہ اور خوشبو میں قیمتی سے قیمتی چائے بھی اس کا مقابلہ نہیں کر سکتی تھی۔ بڑے بڑے رؤسا، نواب اور سیاسی لیڈر ھی اسی چائے کے معترف تھے۔ اگر ان سے کوئی چائے کا برانڈ پوچھتا تو ٹال دیتے۔ زیادہ اصرار کرتا تو کہتے یہ ہمارا خاندانی راز ہے۔ جب کبھی اس کی یاد ستائے تو بلا تکلف آ کر اس کی فرمائش کریں چائے تیار ملے گی۔ ایک دن شہید ملت لیاقت علی خان کے برادر اکبر نوابزادہ سجاد علی خان ان کے مہمان ہوئے تو صاحب خاقنہ نے فوری طور پر اپنے ایک ملازم سے کہا فوری طور پر دو چھوٹی الائیچیاں اور ایک لونگ بہت باریک پیسو حتیٰ کہ وہ سفوف بن جائے۔ دوسرے ملازم سے چائے تیار کروائی چائے دانی میں ڈلوائی اور یہ پسا ہوا سفوف اس میں ڈال کر پانچ منٹ دم دیا اور پھر نواب صاحب کو پیش کر دی۔ شیخ عبدالحمید صاحب مکتبہ تعمیر انسانیت والے کہتے ہیں میں ان دنوں اس فرم میں ملازم تھا۔ چائے کا ذوق رکھنے کی وجہ سے اس نسخہ کا خواہاں تھا لیکن اپنے عزیز ترین دوستوں سے پوشیدہ رکھنے والے مجھے بھلا کیوں بتاتے۔ اتفاق سے اس دن میری معرفت یہ چیزیں منگوائی گئیں اور پینے پر وہی لذت حاصل ہوئی تو میری من کی مراد بر آ ئی۔ اس کے بعد شیخ محمد قمر الدین صاحب مرحوم ناشر تفہیم القرآن اپنے عزیز دوستوں کے لیے بڑے اہتمام سے یہ چائے تیار کرواتے تھے۔ اس کے مداحوں میں مولانا سید ابوالاعلیٰ مودودیؒ، نواب فتح الدین خاں ممدوٹ اور ملک نصراللہ خاں عزیز جیسے نابغائے روزگارلوگ شامل ہیں۔

) حکیم عبدالوحید سلیمانی، قومی ڈائجسٹ۔ فروری 1982(

$

