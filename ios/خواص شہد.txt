

جملہ حقوق بحق ناشر محفوظ ہیں

	کتاب کا نام		خواص شہد
	مصنف			استاذ الحکما حکیم محمد عبداللہ 
	چونتیسواں ایڈیشن		اگست ۲۰۰۴ء
	مطبع			گنج شکر پریس
	ناشر			عروہ وحیدسلیمانی
	تعداد			۱۱۰۰
	قیمت			۔/۳۰ روپے

ملنے کا پتہ

ادارہ مطبوعات سلیمانی
رحمان مارکیٹ‘ غزنی سٹریٹ‘ اردو بازار لاہور۔ فون : ۷۲۳۲۷۸۸
	E.mail: idarasulemani@yahoo.com            

انتساب

اُس غیر فانی استقلال …… اور 
لازوال جذبۂ محنت …… 
کے نام 
جو
 شہد کی مکھیوں 
کو ہر آن شہد تیار کرتے 
رہنے پر مجبور کرتا ہے۔
ترتیب
شہد کا تعارف	۱۰
سر کی بیماریاں	۳۳
آنکھوں کی بیماریاں	۴۰
کان کی بیماریاں	۴۶
منہ‘ دانت اور حلق کی بیماریاں	۴۹
دل‘ سینہ اور پھیپھڑے کی بیماریاں	۵۳
معدہ کی بیماریاں	۶۲
آنتوں کی بیماریاں	۶۶
جگر اور تلی کی بیماریاں	۶۹
گردہ اور مثانہ کی بیماریاں	۷۱
جلد کی بیماریاں	۷۳
جوڑوں کی بیماریاں	۷۶
خون کی بیماریاں	۷۸
مردوں کی خاص بیماریاں	۸۵	
عورتوں کی خاص بیماریاں	۹۹
بچوں کی بیماریاں	۱۰۴
بخار	۱۰۶
متفرقات	۱۰۹
کشتہ جات	۱۱۳

&خواص شہد

@پیش لفظ

$میں اپنے اس شرف پر نازاں ہوں کہ مجھے عہد حاضر کے مشہور داعی اسلام جناب مولانا سید ابوالاعلیٰ مودودی کے ساتھ علا وہ ذہنی لگائو کے ایک قلبی لگائو کی دولت بھی حاصل ہے۔ موصوف کے ساتھ نجی ملاقاتوں کے دوران میں علاوہ دین کے ہمہ گیر مسائل کے کبھی کبھار سلسلہ گفتگو طب اسلامی کی بنیادی صداقتوں پر بھی چھڑ جایا کرتا ہے اور مجھے یہ دیکھ دیکھ کر بڑی حیرت اور مسرت ہوتی ہے کہ تمام دنیوی علوم کے اہم ترین گوشوں پر حاوی ہونے کے ساتھ ساتھ موصوف طب اسلامی کے بنیادی اصولوں سے بھی ایک صاحب علم طبیب کی سی واقفیت رکھتے ہیں۔
 ایک ایسی ہی بالمشافہ گفتگو کے دوران میں شہد کے خواص پر ذکر چل نکلا اور پھر جو مولانا موصوف نے قرآنی علوم کی غواصی فرماتے ہوئے اس بارے میں جدید سے جدید تحقیقات کے مطابق معانی و مطالب کے گہر ہائے آبدار نکالے ہیں تو بس کچھ نہ پوچھئے کہ ان موتیوں کی چھوٹ سے میرے ذہن پر کیسی بھر پور چکا چوند کا عالم طلوع ہو گیا!… میں نے بڑی بے تابی اور بڑے ذوق و شوق کے ساتھ مولانا موصوف سے یہ درخواست کی کہ وہ ازراہ کرم اپنے ان آبدار  ارشادات کو میری کتاب خواص شہد کے پیش لفظ کے طور پر رقم فرما دیں  لیکن انہوں نے طبعی انکسار سے کام لیتے ہوئے میری اس درخواست کے جواب میں یہ ارشاد فرمایا کہ ان کے یہ شنیدہ خیالات میں خود ہی قلم بند کر لوں ……بدقسمتی سے میں اس پر قادر نہ ہو سکا۔ اس کے بعد مدتوں یہ خیال ذہین میں گردش کرتا رہا کہ کسی طرح موصوف کے اپنے قلم سے خواص شہد کا پیش لفظ لکھوائوں۔ لیکن ان کی دوسری اور حقیقتاً بڑی عظیم الشان مصروفیتوں کی موجودگی میں مجھے پھر یہ گذارش پیش خدمت کرنے کی ہمت نہ ہوئی !
 بالآخر قدرت نے استفادہ کا ایک موقعہ خود ہی میرے لیے مہیا کر دیا۔
 مولانا موصوف گذشتہ چند سال سے ایک معرکۃ الآرا قرانی تفسیر بنام ’’تفہیم القرآن‘‘ لکھ رہے ہیں۔ جو ان کے مشہور  رسالہ  ’’ترجمان القرآن‘‘ میں قسط وار چھپا کرتی ہے۔ اس تفسیر کی تازہ قسط سورہ ’’النحل‘‘ پر مشمل ہے۔ اس سورہ کی تفسیر فرماتے ہوئے مولانا نے ضمناً شہد کے خواص پر بھی چند اشارات سپرد قلم فرمائے ہیں۔ یہ اشارات بظاہر بڑے مختصر ہیں لیکن اہل نظر سے ان کی جامعیت مخفی نہیں ہے۔ لہٰذا میں بڑے شوق اور محبت کے ساتھ اپنی دیرینہ خواہش کی تکمیل کرتے ہوئے مولانا موصوف کے محولہ بالا اشارات ان کی اجازت سے ذیل میں نقل کر رہا ہوں۔ تاکہ خواص شہد کے ناظرین بھی ان کی افادی حیثیت سے متمتع ہو سکیں۔$
@(مؤلف)
$وَاَوْ حٰی رَبُّکَ اِلَی النَّحْلِ اَنِ اتَّخِذِیْ مِنَ الْجِبَالِ بُیُوْتًا وَّ مِنَ الشَّجَرِ وَ مِمَّا یَعْرِشُوْنَ ¡ ثُمَّ کُلِیْ مِنْ کُلِّ الثَّمَرٰتِ فَاسْلُکِیْ سُبُلَ رَبِّکَ ذُلُلاً طیَخْرُجُ مِنْم بُطُوْنِھَا شَرَابٌ مُّخْتَلِفٌ اَلْوَانُہٗ فِیْہِ شِفآئٌ لِّلنَّاس¡ 
(پارہ ۱۴۔ سورہ النحل۔ آیت ۲)	
 تمہارے رب نے شہد کی مکھی پر یہ بات وحی۱؎  کر دی کہ پہاڑوں اور درختوں اور ٹٹیوں پر چڑھائی ہوئی بیلوں میں اپنے چھتے بنا اور ہر طرح کے پھلوں کا رس چوس۔ اور اپنے رب کی ہموار کی ہوئی راہوں پر چلتی رہ۔۲؎  اس مکھی کے اندر سے رنگ برنگ کا ایک شربت نکلتا ہے جس میں شفا ہے لوگوں کے لیے!۔۳؎  یقینا اس میں بھی ایک نشانی ہے ان لوگوں کے لیے جو غور و فکر کرتے ہیں !
تفسیری اشارات
۱؎	 وحی کے لغوی معنی ہیں۔ خفیہ اور لطیف اشارے کے جسے اشارہ کرنے والے اور اشارہ پانے والے کے علاوہ اور کوئی محسوس نہ کر سکے۔ اسی مناسبت سے یہ لفظ القاء (دل میں بات ڈال دینے) اور الہام (مخفی تعلیم و تلقین) کے معنی میں بھی استعمال ہوتا ہے۔ اللہ تعالیٰ اپنی مخلوق کو جو تعلیم دیتا ہے وہ چونکہ کسی مکتب و درس گاہ میں نہیں دی جاتی بلکہ ایسے لطیف طریقوں سے دی جاتی ہے کہ بظاہر کوئی تعلیم دیتا اور کوئی تعلیم پاتا نظر نہیں آتا۔ اس لیے اس کو قرآن میں وحی‘ الہام اور القاء کے الفاظ سے تعبیر کیا گیا ہے۔ اب یہ تینوں الفاظ الگ الگ اصطلاحوں کی شکل اختیار کر گئے ہیں۔ لفظ وحی انبیاء کے لیے مخصوص ہو گیا الہام کو اولیاء اور بندگان خاص کے لیے خاص کر دیا گیا ہے۔ اور القاء نسبتاً عام ہے۔ لیکن قرآن میں یہ اصطلاحی فرق نہیں پایا جاتا… شہد کی مکھی کو اس کا پورا کام وحی (فطری تعلیم) کے ذریعہ سے سکھایا جاتا ہے۔ اور یہ وحی صرف شہد کی مکھی تک محدود نہیں ہے۔ مچھلی کو تیرنا‘ پرندے کو  اڑنا اور نوزائیدہ بچے کو دودھ پینا بھی وحی خداوندی ہی سکھایا کرتی ہے ۔
۲؎	 رب کی ہموار کی ہوئی راہوں کا اشارہ اس پورے نظام اور طریق کار کی طرف ہے جس پر شہد کی مکھیوں کا ایک گروہ کام کرتا ہے۔ ان کے چھتوں کی ساخت‘ ان کے گروہ کی تنظیم‘ ان کے مختلف کارکنوں کی تقسیم کار‘ ان کی فراہمی غذا کے لیے پیہم آمدو رفت‘ ان کا باقاعدگی کے ساتھ شہد بنا  بنا کر ذخیرہ کرتے جانا۔ یہ سب وہ راہیں ہیں جو ان کے عمل کے لیے ان کے رب نے اس طرح ہموار کر دی ہیں کہ انہیں کبھی سوچنے اور غور و فکر کرنے کی ضرورت پیش نہیں آتی۔ بس ایک مقرر نظام ہے جس پر ایک لگے بندھے طریقے پر شکرّ کے یہ بے شمار چھوٹے چھوٹے کار خانے ہزار ہا برس سے کام کئے چلے جا رہے ہیں۔
۳؎	 شہد کا ایک مفید و لذیذ غذا ہونا تو ظاہر ہے۔ اس لیے اس کا ذکر نہیں کیا گیا۔ البتہ اس کے اندر شفا ہونا نسبتاً ایک مخفی بات ہے۔ اس لیے اس پر متنبہ کر دیا گیا۔ شہد اول تو بعض امراض میں بجائے خود مفید ہے کیونکہ اس کے اندر پھولوں اور پھلوں کا رس اور ان کا گلوکوز اپنی بہترین شکل میں موجود ہوتا ہے۔ پھر شہد کا یہ خاصہ کہ وہ خود بھی نہیں سڑتا اور دوسری چیزوں کو بھی اپنے اندر ایک مدت تک محفوظ رکھتا ہے انہیں اس قابل بنا دیتا ہے کہ دوائیں تیار کرنے میں اس سے مدد لی جائے۔ چنانچہ الکوہل سے پہلے دنیا کے فن دوا سازی میں وہ صدیوں اسی غرض کے لئے استعمال ہوتا رہا ہے۔ مزید برآں شہد کی مکھی اگر کسی ایسے علاقے میں کام کرتی ہے جہاں کوئی خاص جڑی بوٹی کثرت سے پائی جاتی ہو تو اس علاقے کا شہد محض شہد ہی نہیں ہوتا بلکہ اس جڑی بوٹی کا بہترین جوہر بھی ہوتا ہے۔ اور اس مرض کے لیے مفید ہوتا ہے جس کی دوا اس جڑی بوٹی میں خدا نے پیدا کی ہے۔ شہد کی مکھی سے یہ کام اگر باقاعدگی سے لیا جائے اور مختلف نباتی دوائوں کے جوہر اس سے نکلوا کر  ان کے شہد علیحدہ علیحدہ محفوظ کئے جائیں تو ہمارا خیال ہے کہ یہ شہد لیبارٹریوں میں نکالے ہوئے جوہروں سے زیادہ مفید ثابت ہوں گے۔
(منقول از ’’تفہیم القرآن‘‘ شائع شدہ رسالہ
(ترجمان القرآن لاہورجلد ۶ ۳‘ عدد ۵ ۶ )$ @ &
----

	   پہلا باب  

 & شہد کا تعارف

  @  مختلف نام 
  $  اردو 	شہد 	بنگلہ 	مودھو 
	سندھی 	ماکھی 	پشتو 	گبین 
	پنجابی 	شہت 	انگریزی 	ہنی (Honey)
	عربی 	عسل 	فارسی 	شہدانگبین
	ہندی 	مدھ 	گجراتی 	مدھ
	سنکسرت	مدھو
صفاتی نام : آب حیات‘ ماء الحیات‘ معین زندگی۔ شہد کے صفاتی نام ہیں۔
طبی نام :  انگریزی طب کی اصطلاح میں اس کا نام میل ( MEL) ہے۔
ماہیت : شہد کی مکھیاں بعض نباتات کے برگ و گل سے ایک قسم کا رس چوستی ہیں۔ جو ان کے معدہ میں جا کر شہد میں تبدیل ہو جاتا ہے۔ شہد کی ایک مخصوص بو اور مٹھاس ہوتی ہے۔ جس قسم کے پھولوں کا رس مکھیاں چوستی ہیں اس قسم کا شہد بنتا ہے۔ اس لیے مختلف جگہ سے حاصل کئے ہوئے شہد کے ذائقہ اور خاصیت میں جزوی فرق ہوتا ہے۔ اگر مکھیوں نے زہریلے پھولوں کا رس چوسا ہو  تو اس کے شہد میں بھی معمولی سی سمیت پائی جائے گی شہد کی مکھیاں اسے اپنے چھتے میں محفوظ رکھتی ہیں۔
مقام پیدائش :  شہد گرم اور استوائی خطوں سے زیادہ حاصل کیا جاتا ہے۔ امریکہ اور کینیڈا میں شہد کی مکھیاں پالنے کے لیے صنعتیں قائم کی گئی ہیں۔ اور وہاں پر مکھیوں کے فارم بنائے گئے ہیں جہاں بجلی کے ذریعے چھتوں سے شہد نکالا جاتا ہے۔ برصغیر پاکستان و ہندوستان میں مندرجہ ذیل مقامات شہد کے لیے مشہور ہیں۔ ضلع جہلم‘ ضلع ہزارہ‘ چٹاگانگ‘ کشمیر‘ ریاست بوشہر‘ ریاست چمبہ‘ ضلع کانگڑہ‘ چھوٹا ناگپور‘  آسام ڈیرہ دون کے جنگلات کھیری کے جنگلات اور برما بھوٹان وغیرہ۔
اجزائے ترکیبی: شہد مختلف اقسام کی شکر کا ایک مرکب ہے۔ اس میں گنے کی کھانڈ (Dextrose)‘ انگور کی کھانڈ (Laevulase) میوسی لیج (Mucilage) روغنیات‘ پھولوں کی گرد (Pollens)۔ بو دار  مواد  اور  رنگدار  مادہ شامل ہوتے ہیں۔
صفات : یہ گاڑھا ‘ نیم شفاف  ہلکا زردی مائل یا کسی قدر بھورا سیال ہے  جو پرانا ہو جانے پر غیر شفاف ہو جاتا ہے اور اس میں قلمی ذرات نظر آتے ہیں۔ جو گنے کے رس کی طرح شیریں ذائقہ رکھتے ہیں۔ اس سے لطیف قسم کی خوشبو بھی آتی ہے۔ بہترین شہد جو دوا کے لیے مستعمل ہے اس کی صفات درج  ذیل ہیں۔
(۱) 	خوشبودار  ہو۔ 
(۲) 	پاکیزہ پھولوں سے حاصل کیا گیا ہو ۔
(۳) 	اس میں لزوجت اور شیرینی زیادہ ہو۔ 
(۴) 	ذائقہ میں تیزی ہو لیکن کڑواہٹ نہ ہو ۔
(۵) 	سرخی مائل ہو 
(۶)	 شفاف اور موم سے صاف ہو۔
 دوسرے درجہ پر سفید رنگ کا شہد ہے موسم ربیع کا شہد خریف کے شہد سے اچھا ہوتا ہے۔ لیکن بعض اطباء کی رائے اس کے برعکس بھی ہے۔ جو شہد سیاہ‘ سبز یا غبار آلود  ہو  موسم  سرما  میں حاصل کیا گیا ہو اور جس کے ذائقہ میں کڑواہٹ ہو یا جسے حاصل کیے ہوئے دو سال سے زیادہ عرصہ گزر چکا  ہو  یہ سب ناقص ہیں۔ ان کے استعمال سے اخلاط جل جاتے ہیں اور جنون پیدا ہونے کا اندیشہ ہوتا ہے۔
اقسام :  ویدوں کے نزدیک اس کی چار قسمیں ہیں۔
(۱) 	تیل کے رنگ کا جو  سرد  اور خشک ہوتا ہے۔
(۲)	 گھی کے رنگ کا وہ  زرد  اور خشک ہوتا ہے۔
(۳)	 سفید صاف شفاف یہ اچھی قسم ہے۔
(۴)	 لوہے کے رنگ کا سیاہی مائل یہ ناقص ہے۔ $
@ 
 $ تار یخ : خداوند کریم نے انسان کے لیے جتنی غذائی و دوائی نعمتیں عطا فرمائی ہیں ان سب میں دودھ اور شہد کو ایک ممتاز درجہ حاصل ہے۔ نوزائیدہ بچہ  کو  دایہ بطور گھٹی کے شہد چٹاتی ہے۔ جاں بلب مریض کے لیے طبیب آخری وقت میں شہد ہی تجویز کرتا ہے۔ گویا کہ شہد ہی اولین اور آخریں غذا و دوا ہے جو ہم اس دنیا میں استعمال کرتے ہیں دنیا کے تمام الٰہیہ وغیرہ الٰہیہ مذاہب نے شہد کو ایک فرحت و صحت بخش غذا اور دوا قرار دیا ہے۔ جو بچے سے لے کر بوڑھے تک کو یکساں مرغوب ہے۔
 زمانہ قدیم میں بھی شہد ایک پاک و طیب چیز سمجھا جاتا تھا اور بطور دوا  اور  غذا ہر طریق سے مستعمل تھا۔ لندن کے عجائب خانہ میں مصر کے فرعون کی لاش پر شہد کی مکھی کی تصویر بنی ہوئی ہے اندازہ کیا گیا ہے کہ یہ لاش چھتیس سو برس قبل از مسیح کی ہے اس سے بآسانی یہ نتیجہ اخذ کیا جا سکتا ہے کہ شہد اس زمانہ میں بھی خاص وقعت کی نگاہ سے دیکھا جاتا تھا سکندر اعظم کے زمانہ  اور  اس کے قبل لوگ شہد کے سوا کسی دیگر میٹھی شے سے واقف ہی نہ تھے مٹھاس کے لیے شہد ہی استعمال میں لایا جاتا تھا۔ اگرچہ بعض کتب میں مرقوم ہے کہ سکندر کے زمانہ ہی میں گنے کی مٹھاس معلوم ہوئی۔
 بعض کتب میں تو یہاں تک تحریر ہے کہ نہ صرف شہد ہی قدیم ترین زمانے میں بطور دوا کے استعمال تھا بلکہ شہد کی مکھیاں۔ ان کا زہر  ان کی موم تک استعمال میں لائے جاتے تھے پسی ہوئی مکھیوں کو شہد میں ملا کر دکھتی ہوئی آنکھوں۔ درد والے دانتوں۔ سوجھے ہوئے مسوڑھوں ’’ڈھیٹ‘‘ اور مند مل نہ ہونے والے زخموں اور پھوڑوں پر لگایا جاتا تھا۔ اور شہد میں پکا کر پیچش میں استعمال کرایا جاتا تھا۔
 جالینوس کا بھی ایک ایسا ہی مقولہ مشہور ہے۔ اور وہ یہ کہ ’’اگر شہد کی مکھیوں کو شہد کے ساتھ پیس کر ایسے سروں پر لگایا جائے جن کے بال گر گئے ہوں تو وہ دوبارہ نکل آتے ہیں۔‘‘
 مکھی کو تازہ تازہ مار کر اگر پانی میں بھگو دیا جائے اور روزانہ ایک مکھی کھلائی جائے تو دیوانے کتے کے کاٹے سے آرام ہو جاتا ہے۔ جلی ہوئی شہد کی مکھیوں کی راکھ اگر شہد میں ملا کر استعمال کی جائے تو آنکھوں کی تمام بیماریوں کے لیے مفید خیال کی جاتی ہے۔ شہد کی مکھی کا سفوف سرطان۔ استسقاء ۔ ضعف بصر اور دماغی خرابیوں کے لیے مفید سمجھا جاتا ہے آٹھویں صدی عیسوی کا مشہور فرانسیسی فاتح نقرس میں مبتلا ہو گیا تھا۔ اور کسی طرح صحت یاب نہ ہوتا تھا آخر کار شہد کی مکھیوں سے ’’کٹوایا‘‘ گیا اور اس طرح وہ تندرست ہو گیا۔
 ہندوئوں کے مقدس گرنتھوں اور پرانوں میں جن سات سمندروں کا ذکر آتا ہے ان میں ایک سمندر شہد کا ہونا بیان کیا گیا ہے۔
 نیز پانچ امرتوں میں ایک  امرت  شہد بھی ہے۔
 انجیل میں بھی شہد کا ذکر موجود ہے  اور  تمام عیسائی دنیا  اس کی قدر کرتی ہے بلکہ یورپ میں بہترین شہد پیدا کیا جا رہا ہے۔
اسلام کی نظر میں شہد کی فضیلت و افادیت
 قرآن مجید میں شہد کے متعلق فرمان الٰہی ہے:
 فیہ شفاء للناس 
یعنی اس میں لوگوں کے لیے شفاء ہے
 کتب احادیث میں بھی شہد کے شفا بخش ہونے کے متعلق متعدد حدیثیں  مروی ہیں چند ایک درج  ذیل ہیں۔
(۱)  عن ابن مسعودؓ مرفوعا العسل شفاء من کل داء و القرآن شفاء لما فی الصدور فعلیکم بشفائین القرآن و العسل (رواہ ابن ماجہ و الحاکم)۔
 شہد ہر جسمانی مرض کے لیے شفاء ہے اور قرآن شریف ہر روحانی مرض کے واسطے دوا ہے اس لیے قرآن اور شہد دونوں شفائوں کو ہمیشہ تھامے رکھو۔
(۲) عن ابی ھریرہؓ مرفوعا من لعق العسل ثلاثۃ غدوات کل شہر لم یصبہ عظیم من البلاء (رواہ ابن ماجہ )۔
جو شخص ہر مہینے تین دن صبح کے وقت شہد چاٹا کرے اسے کوئی بھی بلائے عظیم ایذا نہیں دے سکتی۔
(۳) عن عائشۃؓ قالت کان رسول اللہ صلی اللہ علیہ وسلم یحب الحلواء والعسل۔
 حضرت عائشہ رضی اللہ عنہا نے فرمایا کہ رسول اکرم صلی اللہ علیہ وسلم حلواء اور شہد سے محبت رکھتے تھے۔
(۴) حضرت ابن عمر رضی اللہ عنہ قرآن شریف اور حدیث پاک سے تمسک کرتے ہوئے شہد سے ہر ایک بیماری کا علاج کرتے تھے۔ اس پر بعض ملحدین اعتراض کیا کرتے۔ ان کا اعتراض اس لحاظ سے ضرور بجا ہے۔ کہ نہ ان بدقسمتوں نے ایمان کی لذت چکھی اور نہ ذوق سلیم پایا کہ وہ شہد جیسی پاک و مصفا نعمت کی قدر کرتے۔
(۵) قال رسول اللہ صلی اللہ علی وسلم الشفاء فی ثلاثۃ فی شرطۃ حجام اوشربۃ عسل اوکیۃ نارو انا انہی امتی عن الکی (رواہ مسلم)
 رسول اکرم صلی اللہ علیہ وسلم فرماتے ہیں کہ شفاء تین چیزوں میں ہے (۱) حجام کے پچھنے سے (۲) یا شہد کی ایک خوراک میں (۳) یا آگ سے داغ لگانے میں (لیکن) میں اپنی امت کو داغ لگانے سے منع کرتا ہوں۔
(۶ ) قال رسول اللہ صلی اللہ علیہ وسلم علیکم بالسناء و السنوت فان فیھما شفاء من کل داء الا السام ۔(رواہ الترمذی و ابن ماجہ)
 سنا اور سنوت کو کبھی ہاتھ سے نہ چھوڑو کیونکہ ان دونوں میں موت کے سوا ہر مرض کی دوا ہے۔ سنا مشہور دوا ہے۔ سنوت کے متعلق حدیث کے مختلف اقوال ہیں۔ زیادہ مشہور یہ قول ہے ’’سنوت‘‘ سے شہد مراد ہے۔
(۷) عن ابی سعید الخدری رضی اللہ تعالی عنہ قال جاء رجل الی النبی صلی اللہ علیہ وسلم قال اخی استطلق فقال رسول اللہ صلی اللہ علیہ وسلم اسقہ عسلاً فسقاہ۔ ثم جاء فقال انی سقیتہ فلم یزدہ الا استطلاقا فقال رسول اللہ صلی اللہ علیہ وسلم ثلاث مراۃ ثم جاء الرابعہ فقال اسقہ عسلا قال فقد سقیتہ فلم یزدہٗ لا استطلاقا فقال رسول اللہ صلی اللہ علیہ وسلم صدق اللہ وکذب اخیک اسقہ عسلا۔ فسقاہ فبرء ا۔
 حضرت ابی سعید خدری رضی اللہ عنہ سے روایت ہے کہ ایک شخص نبی اکرم صلی اللہ علیہ وسلم کی خدمت میں آیا اور عرض کیا کہ میرے بھائی کو دست آرہے ہیں آپ نے فرمایا کہ اس کو شہد پلائو۔ چنانچہ جا کر شہد پلا دیا اور واپس آکر عرض کیا کہ میں نے اسے شہد پلایا ہے لیکن اس کے اسہال زیادہ ہو گئے ہیں۔ آپ نے تین دفعہ ایسا ہی فرمایا پھر وہ چوتھی دفعہ آیا آپ نے فرمایا کہ اس کو شہد پلائو۔ اس نے عرض کیا حضور میں نے اسے شہد پلایا لیکن اسہال زیادہ ہو گئے ہیں۔ آپ نے فرمایا تیرے بھائی کا پیٹ جھوٹا ہے لیکن خدائے تعالی اپنے ارشاد میں سچا ہے۔ اسے پھر شہد پلائو چنانچہ اسے پھر پلایا اور اس کا بھائی اچھا ہو گیا۔
 احادیث متذکرہ بالا سے آیت قرآنی کی توثیق ہوتی ہے۔ قرآن شریف اور حدیث پاک شہد کی شفاء بخشی پر متفق ہیں۔ آخری حدیث میں بظاہر شہد پلانے سے اسہال زیادہ ہو گئے تھے لیکن آپ نے بار بار شہد پلانے کا حکم دیا  اور  اسہال کے زیادہ ہونے کو مریض کے پیٹ کے جھوٹا ہونے سے تعبیر فرمایا آخر شہد کے پلانے سے ہی اس کو شفا ہو گئی پیٹ کے جھوٹا ہونے سے مراد یہ ہے کہ اس کے پیٹ میں موادِ فاسدہ موجود ہے جو شہد کے پلانے سے نکلنے لگ گئے جب اچھی طرح پیٹ صاف ہو گیا اور مادہ مرض دفع ہو گیا تو شفا ہو گئی چنانچہ اب بھی اصطلاح اطباء میں یہ مرض ذحیر کاذب کے نام سے موسوم کیا جاتا ہے۔
 بعض لوگوں کا خیال ہے کہ شہد کے شفاء بخش ہونے میں تو بموجب  قرآن شریف و حدیث پاک کوئی شبہ  نہیں ہے لیکن چونکہ شہد گرم مزاجوں کے موافق نہیں ہے اس لیے جب مجردین کو شہد کے استعمال کی ضرورت ہو  تو اس میں سرد  ادویہ کا اضافہ کر کے اس کی حرارت کو  تعدیل کر لینا چاہیے۔
 فی الحقیقت یہ بھی تکلف ہے جو شخص قرآن حکیم اور حدیث پاک پر یقین رکھتا ہے اسے کسی تعدیل کی ضرورت نہیں ہے۔ حضرت ابن عمر کی طرح اسے ہر مرض پر استعمال کرنے میں تامل نہ کرنا چاہیے۔ جس سے ہمیشہ شفا کی امید ہے۔ البتہ مقدار میں کمی بیشی کی جا سکتی ہے۔ یا اس میں حسب ضرورت پانی ملا لینا کافی ہے جیسا کہ حدیث شریف کے الفاظ سے پایا جاتا ہے کیونکہ شہد کا پلانا پانی کے ساتھ ملا کر زیادہ موزوں ہوتا ہے۔
 چنانچہ ایک حدیث شریف میں جہاں آپ نے دودھ میں پانی ملایا تھا وارد ہے کہ ’’یکسر ھذا ببرد ھذا‘‘ کہ اس چیز کی گرمی کی پانی کی سردی سے اصلاح ہو جاتی ہے۔
 بعض اطباء اگرچہ شہد کی شفا بخشی کے قائل ہیں لیکن ان کا خیال ہے کہ جب شہد کی مکھیاں زہریلے پھولوں کا رس چوستی رہی ہوں تو ایسی صورت میں تیار شدہ شہد کھانے کے قابل نہیں ہوتا یہ بھی صرف ان کا وہم ہے آئیے اس ضمن میں ذرا قرآن شریف کے الفاظ پر غور کریں ارشاد ہے کہ ’’کلی من کل الثمرات‘‘  شہد کی مکھی کو ہر قسم کے پھول پھلی سے رس چوسنے کا امکان ہے۔ جس میں سرد‘ گرم ‘تریاقی‘ زہریلے‘ غیر زہریلے پھل شامل ہیں لیکن اس کے باوجود مکھی کے پیٹ سے نکلے ہوئے شہد کو ’’شفاء للناس‘‘ قرار دیا گیا ہے۔
 اگر اس مسئلہ کو فلسفیانہ نظر سے بھی دیکھیں تو معلوم ہوتا ہے کہ جہاں شہد کی مکھیاں زہریلے پھولوں کا رس چوستی ہیں وہاں تریاقی پھولوں کا رس بھی ان کی خوراک ہے۔ ہر ایک قسم کے رسوں کے ملنے سے ان کی خود بخود تعدیل ہو جاتی ہے اس کے علاوہ شہد کی مکھیوں کی جسمانی خاصیت بموجب فرمان قرآن شریف اس قسم کی واقع ہوئی ہے کہ ہر زہریلی چیز ان کے جسم میں پہنچ کر اپنے مضر اثرات کھو دیتی ہے اور صرف شفا بخش اثر باقی رہ جاتا ہے۔
 شہد کی رنگت کے متعلق اطباء کا خیال ہے کہ شفاف سرخی مائل سب سے اچھا ہے لیکن قرآن شریف کے متبرک الفاظ ہر رنگ کے شہد کو شفا بتاتے ہیں ارشاد ہے:
 یَخْرُجُ مِنْ بُطُوْنِھَا شَرَابٌ مُّخْتَلِفٌ اَلْوَانُہٗ فِیْہِ شِفَائٌ لِلنَّاسِ  (النحل)
 شہد کی مکھیوں کے پیٹ سے مختلف رنگوں کا شراب نکلتا ہے جس میں لوگوں کے لیے شفا موجود ہے۔
اس فرمان واجب الاذعان کا یقین کرتے ہوئے کسی ایک رنگت کے شہد کو  ترجیح دینا درست نہیں۔
 ہندی وئید شہد کے مختلف رنگوں کا ذکر کرتے ہوئے اس بات پر متفق ہیں کہ لوہے کے رنگ کا شہد جریان منی اور سیلان مذی کے واسطے اکسیر ہے۔ اگر اس نظریہ کو صحیح تسلیم کر لیا جائے تو مختلف رنگ کے شہد مختلف بیماریوں کے لیے شافی علاج قرار دیئے جا سکتے ہیں لیکن اسلام کی سادہ تعلیم میں کسی موشگافی کی ضرورت معلوم نہیں ہوتی ہم ہر ایک رنگ کا شہد ہر ایک بیماری کے واسطے شفا مانتے ہیں اور بلا تفریق رنگ و قوام اور اس وسوسے کے کہ شہد زہریلے پھولوں سے حاصل کیا گیا ہے یا غیر زہریلے پھولوں سے‘ ہم مسلمان بہر حال اس کی شفا بخشی کے قائل ہیں۔ $
@ شہد کی مکھیاں شہد کس طرح بناتی ہیں؟
$ شہد جمع کرنے والی مکھیاں جن کو کام کرنے والی مکھیاں بھی کہا جاتا ہے ہر قسم کے پھلوں اور پھولوں پر بیٹھتی اور قسم قسم کا رس چوس کر قدرت کی عطا کی ہوئی تھیلیوں میں بھرتی رہتی ہیں۔ جب یہ تھیلیاں پُر ہو جاتی ہیں تو اس میں ان کے معدہ کا ایک رس شامل ہو کر شہد تیار ہو جاتا ہے۔ جدید محقیقین کا خیال ہے کہ ایک پونڈ شہد کی تیاری پر مکھی کو چالیس ہزار میل کا سفر طے کرنا پڑتا ہے۔
 شہد کی مکھیوں کے عجوبہ خیز حالات
غالباً تمام حشرات الاض میں سے شہد کی مکھیاں زیادہ سمجھدار زیادہ محنتی اور زیادہ مستعدی سے کام کرنے والی مخلوق ہیں۔ یہ مل کر کام کرتی ہیں اور ہر وقت ایک دوسرے کی امداد کے لیے آمادہ رہتی ہیں۔ شہد کے ہر چھتے میں تین قسم کی مکھیاں ہوتی ہیں۔ $
@ اوّل سب سے بڑی مکھی
$ یعنی ’’رانی‘‘ یہ صرف ایک ہوتی ہے اور آئندہ نسل کو بڑھانے کے واسطے انڈے دیتی رہتی ہے یہی اس کا کام ہے یہ دراصل تمام مکھیوں کی ماں ہوتی ہے دوسرے الفاظ میں اس کو تمام چھتے کی صدر حکومت بھی کہا جا سکتا ہے یہ ہر وقت چھتے کے اندر مقیم رہتی ہے دیگر ہزاروں جان نثار اور وفادار مکھیوں کے علاوہ پانچ چھ بڑی مکھیاں ہمہ وقت اس کی خدمت کرتی ہیں اور ہر وقت اس کے پاس رہتی ہیں۔
 اس رانی مکھی کا پیٹ بڑا ہوتا ہے نیز اس کی ٹانگیں دیگر مکھیوں سے ذرا نئی طرز کی اور لمبی ہوتی ہیں۔ $

@ دوم : نر مکھیاں
$ ایک چھتے میں یہ مکھیاں تعداد میں دو ہزار کے قریب ہوتی ہیں۔ ان کا کام صرف یہ ہے کہ رانی مکھی کو حاملہ کرتے رہیں۔
 یہ اس کے علاوہ کوئی دوسرا کام نہیں کرتے بے فکری کے ساتھ دن چڑھے تک سوتے ہیں۔ پھر کچھ دیر کے لیے ادھر ادھر کی سیر کر آتے ہیں اور کھا پی کر پھر سو جاتے ہیں۔ اپنی زندگی نہایت آرام و آسائش کے ساتھ بسر کرتے ہیں۔ یہ قدر و قامت میں رانی مکھی سے چھوٹے ہوتے ہیں مگر ویسے ہی خوبصورت ان کے ڈنک بھی نہیں ہوتا۔ $
 @ سوم: کارکن یعنی کام کرنے والی مکھیاں
 $ ان کی تعداد بیس ہزار تک ہوتی ہے یہ نہ نر ہوتی ہیں نہ مادہ ان کا کام ہر وقت محنت کرنا ہے۔ یہی چھتہ بناتی ہیں یہی شہد جمع کرتی ہیں۔ یہی رانی کے انڈوں کا انتظام کرتی ہیں اور رانی کی مکھیوں اور انڈوں سے نکلے ہوئے بچوں کی پرورش کرتی ہیں۔
 رانی مکھی صرف ایک ہوتی ہے۔ اگر زیادہ ہوں تو ان کو نکال دیا جاتا ہے۔ جب رانی انڈے دینے لگتی ہے تو چالیس ہزار کے قریب انڈے دے ڈالتی ہے۔ انڈے نکلنے کے بعد کارکن یعنی محنتی مکھیاں نروں کو مار ڈالتی ہیں اور ایک ایک انڈا اٹھا کر خانوں میں جو پہلے بنے ہوتے ہیں رکھتی جاتی ہیں۔ تھوڑے دنوں میں انڈوں سے بچے نکلتے ہیں۔ یہ گھن کی شکل میں ہوتے ہیں جب تک وہ اس شکل میں رہتے ہیں کارکن مکھیاں ان کی خوراک بہم پہنچاتی رہتی ہیں۔
 ایک ہفتہ کے بعد ان بچوں پر ایک قسم کا غلاف چڑھ جاتا ہے اس وقت کارکن مکھیاں ان کے سوراخوں کو  موم سے بند کر دیتی ہیں۔ پندرہ دن تک یہ بچے پوری مکھیاں بن جاتے ہیں اور موم کو ہٹا کر باہر نکل آتے ہیں اور چھتے کی مکھیوں کے ساتھ مل کر کام کرنے لگ جاتے ہیں۔ جب چھتے میں مکھیاں بکثرت ہو جاتی ہیں تو وہ آپس میں عموماً لڑ پڑتی ہیں۔ پھر کچھ مکھیاں دوسری جگہ جا کر ایک دوسرا چھتہ بنا لیتی ہیں۔ مگر ان کے ساتھ بھی ایک رانی مکھی ضرور ہوتی ہے۔
 ان کے شہد بنانے کا طریقہ یہ ہے کہ مکھیاں اپنے اطراف و جوانب میں جو خوشبودار پھول پائیں اس کی طرف لپکتی ہیں اور اس پر بیٹھ کر شہد جمع کرتی ہیں۔ پھولوں کی اندرونی سطح پر شہد کے اجزاء ہوتے ہیں۔ مکھی پھول پر بیٹھتی ہے اور اپنی زبان کو پھول کی اندرونی سطح پر رگڑتی ہے۔ اس کی زبان کھردری اور لمبی ہوتی ہے۔ اسی وجہ سے اس میں شہد کے اجزاء لگ جاتے ہیں پھر وہ  زبان کو منہ کے اندر کھینچ لیتی ہے اور اس کے  اوپر سے شہد کھرچ کر ایک تھیلی میں جمع کرتی جاتی ہے۔ اس کے بدن میں خاص اسی مقصد کے واسطے بنی ہوتی ہے۔ اس وقت پھول کا غبار اور زیرہ اڑ کر مکھی کے بالدار پہلوئوں پر جمع ہو جاتا ہے۔ یہ جب شہد کے جمع کرنے سے فارغ ہوتی ہے تو اپنے پائوں کے برش سے بالوں پر لگے ہوئے زیرے کو اکٹھا کرتی ہے اور اس کی چھوٹی چھوٹی گولیاں بنا کر ان ٹوکریوں میں رکھتی ہے جو اس کے پچھلے پیروں میں بنی ہوئی ہوتی ہیں۔ اس طرح شہد اور زیرہ کے جمع کرنے سے فارغ ہو کر اپنے گھر کی طرف روانہ ہو جاتی ہے چھتے میں پہنچ کر یہ ایک موم سے بنے ہوئے خانہ میں گھس جاتی ہے اور شہد کو تھیلی میں سے نکال کر اس میں ڈال دیتی ہے پھر پچھلے پیروں سے دوسرے خانہ میں جا کر ٹوکریوں میں جمع شدہ زیرہ کو جھاڑ دیتی ہے جب اس کام سے فارغ ہوتی ہے تو ایک خانہ میں جا کر آرام سے سو جاتی ہے۔
 جس وقت چھتے کے سوراخوں میں شہد بھر جاتا ہے تو مکھیاں ان کو موم کے ڈھکنوں سے بند کر دیتی ہیں یہ شہد جاڑوں میں کھانے کے لیے ذخیرہ بنایا جاتا ہے اور موجودہ وقت میں مکھیاں صرف زیرہ کے کھانے پر اکتفا کرتی ہیں اور بچوں کو بھی وہی خوراک دیتی ہیں۔
 جب مکھیاں زیرے سے کولا کر رکھتی ہیں تو کچھ دوسری کارکن مکھیاںاسے آٹے کی طرح گوندھ کر خوراک کے لائق بناتی ہیں اور اسی سے چھتے کی بھی تعمیر ہوتی رہتی ہے۔
 اکثر مکھیاں دن بھر میں پانچ چھ دفعہ شہد جمع کرنے کے لیے جاتی ہیں۔ بعض گھر بنانے اور اس کے مرمت کرنے میں مشغول رہتی ہیں۔ اور بعض دیگر مکھیوں کی خوراک کھلانے کا فرض ادا کرتی ہیں۔ $
 @ افعال و خواص
 $ طبی طور پر شہد ایک نہایت مفید دوا اور غذا ہے۔ اس کے ’’آب حیات‘‘ اور ’’معین زندگی‘‘ و ’’کیمیائے صحت‘‘ ہونے میں کیا شبہ ہے جب قرآن پاک میں خود شافی مطلق یہ ارشاد فرماتا ہے کہ  فیہ شفاء للناس یعنی اس میں لوگوں کے لیے شفا موجود ہے۔
 شہد مقوی اعضائے رئیسہ ہے۔ دل و دماغ اور معدہ و جگر کو غضب کی طاقت و تقویت بخشتا ہے حرارت غریزی کو برانگیختہ کرتا ہے اور قوت مردمی کو طاقت دیتا ہے۔ عام جسمانی کمزوری کو دور کر کے اسے طاقتور اور توانا بناتا ہے۔ باہ کے بڑھانے میں اس کا درجہ کسی طرح انڈے سے کم نہیں۔ تولید باہ کے لیے اگر اس کو دودھ کے ہمراہ استعمال کیا جائے تو نہایت نتیجہ خیز ثابت ہوتا ہے موافق آنے پر تمام جسم کی پرورش نہایت عمدہ کرتا ہے مصفی خون ہونے کے ساتھ ہی مولد خون بھی ہے اور اس میں وہ تمام ’’سرخ اجزاء‘‘ شامل ہیں جو خالص خون میں ہونے لازمی ہیں۔
 شہد بلغمی اور سوداوی مزاج والوں کے لیے نہایت مفید چیز ہے۔ گرم مزاج والوں کے لیے اس کا استعال اکثر غیر مفید ثابت ہوتا ہے۔ تقویت باہ کے لیے شہد انڈے‘ گاجر‘ پیاز وغیرہ کے ساتھ ملا کر استعمال کرنا بے حد مبہی اور طاقت بخش اثر رکھتا ہے۔
 شہد ’’جالی عمدہ‘‘ ہے جلائے بصر کے لیے آنکھوں میں لگایا جاتا ہے۔
 دافع مغض۔ کرم کش اور جالی ہونے کی وجہ سے ادویہ کو تعفن سے بچانے ان کی طاقت کو برقرار رکھنے ان کا ذائقہ خوشگوار بنانے کے لیے بکثرت مستعمل ہے۔ چنانچہ معاجین۔ مربے اور جوارشات وغیرہ کے اکثر و بیشتر نسخہ جات شہد کے قوام میں تیار کیے جاتے ہیں۔ اس سے ادویات کی طاقت مدت مدید تک بدستور قائم رہتی ہے۔
 شہد مقوی ہاضمہ اور ہلکا سا قبض کشا بھی ہے کھانا کھانے کے بعد تھوڑی مقدار میں اس کا چاٹ لینا کھانے اور ہضم کرنے میں بہت مدد دیتا ہے۔ نیز قوت ہاضمہ کو بھی بڑھاتا ہے۔
 سینہ کے اکثر امراض مثلاً کھانسی دمہ کے واسطے ایک موثر دوا ہے۔
 جدید سائنٹیفک تحقیقات کی روشنی میں امراض صدر کے ماہرین شہد کی ایک عجیب خاصیت اس طرح بیان کرتے ہیں کہ اگر کسی کٹورے میں شہد بھر کر مریض کی ناک کے قریب اس طریقہ سے رکھا جائے کہ اس کی ناک میں جو ہوا جائے وہ شہد کی سطح کو چھوتی آئے تو اس طریق سے مریض ضیق النفس کی تنگی تنفس رفع ہو جاتی ہے۔ اور وہ آرام سے زیادہ گہرے سانس لینے لگتا ہے۔ یہ تسکین بخش اثر اگرچہ ایک گھنٹہ سے زیادہ دیر تک قائم نہیں رہتا۔ تاہم اس کا تسکین بخش اثر ہوتا فوراً ہے۔
 تنفس کی دقت اور ہلکے دمہ کے مریض کے لیے شہد کا بھپارہ بھی بہت مفید پایا گیا ہے۔
 تحقیقات سے یہ بھی معلوم ہوا ہے کہ شہد کی ترکیب میں بلند تر خمریات اور ایتھر  آمیز روغنیات شامل ہیں یہی وجہ ہے کہ اس سے جو بخارات اٹھتے ہیں وہ پھیپھڑوں کے لیے مفید ہوتے ہیں۔ کیونکہ خمریات کا یہ خاصہ ہے کہ عطریات اور تارپین کی طرح تنفس کی حرکت کو تیز یا کم کر سکتے ہیں۔ اور یہ تیزی یا کمی ان کے اجزاء ترکیبی پر منحصر ہے۔
 شہد زخموں کو صاف کرتا اور ان کو مندمل کرتا ہے نیز ورموں کو پکاتا اور انہیں تحلیل کرتا ہے۔ یورپ کے ایک شخص پلائٹنی نے مرتے وقت یہ راز ظاہر کیا تھا کہ شہد اور مچھلی کی چربی کو ملانے سے بہترین مرہم تیار ہوتا ہے۔
 ہیمبرگ کے ریڈ کراس سوسائٹی کے ایک ہسپتال میں کلیجی اور شہد کو ملا کر ایک مرہم تیار کیا گیا اور چھوٹے چھوٹے زخموں اور پھنسیوں پر اس کا استعمال بہت مفید ثابت ہوا۔ غالباً یہ شہد ہی کا اندمال بخش اثر تھا۔ شہد اکثر دماغی اور اعصابی امراض میں بھی مفید پایا گیا ہے بچوں کے لیے نہایت اچھی غذا ہے امراض مخصوصہ مردمان و زنان میں اندرونی اور بیرونی دونوں طریقوں سے استعمال میں لایا جاتا ہے۔ فی الجملہ شہد ایک بہترین چیز ہے اور اکثر امراض میں نہایت مفید اور نفع بخش ہے۔
 اگر کوئی طبیب سوچ سمجھ کر اسے مختلف امراض پر مختلف بدرقات سے استعمال کرے تو فائدہ یقینی ہوتا ہے۔ بدن کے اکثر اعضاء کو شہد طاقت دیتا ہے حرارت غریزی کی کو قائم رکھتا ہے جسم کے فاسد اور  ردی مواد کو نکالتا ہے اعضائے رئیسہ کا محافظ ہے۔
 طبی فوائد کے علاوہ شہد صنعتی اور تجارتی دنیا میں خاص اہمیت رکھتا ہے چنانچہ تازہ پھلوں کو شہد میں محفوظ کیا جاتا ہے یہ مدت تک شہد میں اپنی اصلی حالت پر رہتے ہیں۔ اس طرح ہر موسم میں ہر قسم کا پھل میسر آسکتا ہے۔ علیٰ ہذا القیاس پھلوں پر شہد کا غلاف چڑھا کر غیر ملکوں کو بھیجا جا سکتا ہے جہاں وہ اپنی تروتازگی کی حالت میں پہنچ سکتے ہیں۔
 المختصر شہد تجارتی لحاظ سے بہت مفید چیز ہے۔ پرانے زمانے میں لاشوں پر شہد بمع دیگر مصالحوں کے لگاتے تھے اس عمل سے لاشیں ہزاروں سال اپنی اصلی حالت پر قائم رہتی تھیں۔
 چنانچہ اس وقت بھی مصر کی ممی شدہ لاشیں جو مصر کے اہرام سے نکالی گئی ہیں ولایت کے عجائب خانوں میں طلسم حیرت بنی ہوئی ہیں۔
 نیز شہد کی موم ہزار ہا صنعتی اور تجارتی کاموں میں مستعمل ہے آیورویدک میں شہد۔ ٹھنڈا۔ کسیلا۔ میٹھا۔ ہلکا خوش ذائقہ۔ روکھا۔ معدہ کی قوت کو تقویت بخشنے والا۔ رنگ و رخسار میں نکھار پیدا کرنے والا حسین افزاء یعنی خوبصورتی بڑھانے والا۔ زخم کو صاف کرنے والا۔ عقل تیز کرنے والا۔ بھوک جگانے والا۔ مفرح و مصفیٰ خون۔ مقوی۔ دافع وات۔ پت اور کف۔ آواز کو درست کرنے والا۔ دل کے لیے نافع اور گھائو بھرنے والا بیان کیا گیا ہے۔
 علاوہ بریں جذام۔ بواسیر‘ فساد خون‘ کھانسی‘ جریان‘ پاگل پن‘ خفقان‘ پیاس‘ قے‘ دست‘ جلن‘ ہچکی‘ نسیان‘ زہر‘ دمہ‘ پسلی کا درد‘ امراض چشم‘ سنگرہنی اور قبض وغیرہ امراض میں نہایت مفید ہے۔
 ڈاکٹر شہد کو گلے اور سینہ کے امراض میں بہت زیادہ استعمال کرتے ہیں مخزن الادویہ ڈاکٹری میں شہد کے متعلق حسب ذیل الفاظ مرقوم ہیں۔
’’ شہد عمدہ ڈی مل سینٹ یعنی ملطف ہے۔‘‘
 چنانچہ جب منہ اور حلق خشک ہوتا ہے اور نگلنے میں تکلیف ہوتی ہے تو اس کے دینے سے وہ  دور ہو جاتی ہے اس لے اس کو کف مکسچروں‘ لعوق اور غرغریوں میں استعمال کرتے ہیں۔
 نیز یہ نیوٹری اینٹ یعنی مقوی ہے اور زیادہ مقدار میں دینے سے ملین (Luxative)ہے چنانچہ اس فائدے کے لیے اسے بچوں کو اکثر دیا کرتے ہیں لیکن اس کو زیادہ مقدار میں دینے سے بعض اوقات پیٹ میں مروڑ ہونے لگتی ہے اور نفخ ہو جاتا ہے۔
 ننھے بچوں کو کسٹرائیل کے ساتھ دینے کے لیے یہ ایک نہایت عمدہ بدرقہ ہے۔ چنانچہ کسٹرائیل میں نصف یا ہموزن شہد ملا کر چٹایا کرتے ہیں۔
 لیکن اس میں اگر ذرا سا عرق انیسوں یا عرق بادیان ملا دیا جائے تو اور بہتر ہو جاتا ہے کیونکہ اس سے پیٹ میں مروڑ ہونے کا اندیشہ باقی نہیں رہتا ہے۔ $
@ شہد کی مقدار خوراک 
$ دو تولہ سے چار تولہ تک ہے لیکن اگر دو تولہ سے اڑھائی تولہ تک یعنی ایک اونس استعمال کیا جائے۔ تو بہتر ہے کیونکہ اکثر ماہرین طب اس کو ایک اونس سے زیادہ استعمال میں لانے کی اجازت نہیں دیتے تاہم جن کی طبیعت زیادہ برداشت کرے وہ اس سے زیادہ استعمال کر سکتے ہیں۔$ 

@ شہد کے مضر اثرات 
$ شہد اور گھی مساوی الوزن ملا کر استعمال کرنے سے زہر پیدا ہوتا ہے۔ جو جسم کے لیے انتہا درجہ نقصان دہ ہے۔
 نیز گرم مزاجوں میں شہد کا استعمال اکثر غیر مفید ثابت ہوا ہے۔
 چنانچہ اگر گرم مزاج نوجوان شہد کو زیادہ مقدار میں استعمال کریں تو اکثر خون خشک کر دیتا ہے اور چہرے پر زردی پھیلا دیتا ہے۔
طبیعت: تازہ شہد دوسرے درجہ میں گرم اور پہلے درجہ میں خشک تھوڑا پرانا دوسرے درجے میں گرم خشک۔ بہت پرانا تیسرے درجہ میں گرم اور دوسرے درجہ میں خشک ہے۔
 بعض کا خیال ہے کہ شہد کا اثر گرم تر درجہ دوئم میں ہوتا ہے یعنی اس کی حرارت اور تری معتدل ہوتی ہے۔
شہد مصفی: دوائوں میں ڈالنے کے لیے شہد مصفیٰ بہت کار آمد ہے۔ اس کے بنانے کا طریقہ یہ ہے کہ شہد کو واٹر باتھ (گرم پانی کے بخارات) پر رکھ کر پگھلائیں اور گرم پانی سے تر فلالین کے کپڑے سے چھان لیں شہد مصفیٰ تیار ہے۔ $
@ شہد کف گرفتہ
$ یہ اکثر معجونوں میں پڑتی ہے۔ اس کے بنانے کا طریقہ حسب ذیل ہے۔
 شہد میں تھوڑا سا پانی ملا دیں اور نرم آنچ پر جوش دیں اور احتیاط سے رکھیں کہ شہد جلنے نہ پائے اگر پانی نہ ملائیں گے تو جھاگ نہیں اتار سکیں گے اگر  آنچ تیز دی جائے تو اس کے جل جانے کا اندیشہ ہے۔
 جب شہد پر جھاگ آجائے تو چمچہ سے اتار لیں جب پانی جل کر شہد باقی رہے کام میں لائیں۔  $
@  مصنوعی شہد
$ چونکہ اصلی شہد کسی قدر قیمتی اور کمیاب چیز ہے اس لیے اکثر لوگ مصنوعی شہد بنا کر اصلی کے نام سے فروخت کرتے ہیں یہ صریح دھوکہ بازی ہے جو شرعاً حرام ہے مصنوعی شہد بنانے کے طریقے اس لیے لکھے جا رہے ہیں تاکہ ان کوبنا کر مصنوعی اور اصلی شہد میں تمیز کی جا سکے یا جب اصلی شہد نہ مل سکتا ہو  تو مصنوعی طریقہ پر شہد بناکر کام میں لایا جائے اور اسے مصنوعی کہہ کر فروخت کیا جائے۔
 یہ طریقے حسب ذیل ہیں:-
 (۱)	 ایک سیر چینی کو پانی کے ساتھ قوام دیں اور اس میں پھٹکڑی سفید۔ ست لیموں۔ ہر ایک تین ماشہ باریک پیس کر ملا دیں۔ جب قوام درست ہو جائے نیچے اتار کر پیپر منٹ ایک ماشہ اضافہ کر کے بوتل یا برتن میں رکھ دیں۔ اصلی شہد کے مانند ہو گا اور جمے گا نہیں۔
 (۲) 	ست پودینہ نصف ماشہ۔ کھانڈ  دانہ  دار  ایک سیر۔  ست لیموں ڈیڑھ ماشہ۔ پھٹکڑی ڈیڑھ ماشہ۔ ادویہ کو بالترتیب دیگچہ میں ڈال کر لکڑی کے ڈنڈے سے ہلائیں پھر پانی ڈال کر قوام دیں رنگت کے لیے خفیف زرد  رنگ شامل کریں ۔جب قوام درست ہو کپڑے میں چھان لیں۔ یہ اصلی شہد کے بالکل مشابہ ہوتا ہے اور عرصہ تک رکھے رہنے سے تہ نشین نہیں ہوتا۔
 (۳)	یہ ایک سائنٹفک طریقہ ہے۔ ایک انگریز اس طریقہ سے شہد بنا کر اس کی تجارت کیا کرتا تھا۔
 دانہ دار چینی دس پونڈ لے کر تین پونڈ پانی کے ہمراہ آگ پر پکائیں اور جھاگ اتارتے جائیں پھر کریم آف ٹارٹر چالیس گرین علیحدہ گرم پانی میں حل کر کے اس میں ملائیں اور خوب ہلائیں بعد ازاں شہد خالص تین پونڈ اس قدر گرم کر کے کہ وہ ابلنے لگے اس میں شامل کریں جب مل جائے تو روغن پودینہ دس بوند ملا کر سرد کر لیں۔
 (۴)	ایک مرتبہ سفر میں مجھے ایک حکیم صاحب سے ملنے کا اتفاق ہوا حکیم صاحب عمر رسیدہ اور تجربہ کار تھے مجھ سے مل کر بہت خوش ہوئے اور فرمانے لگے کہ عنقریب میں تمہارے مکان پر آکر ایک تحفہ پیش کروں گا۔ میں نے عرض کیا کہ وہ کیا ہے تو اس کے جواب میں یہی کہہ دینا کافی سمجھا کہ ایک ماہ تک آکر سامنے بنا کر دکھا دوں گا۔
 ایک مہینہ یا اس سے زیادہ مدت نہایت بے چینی میں بسر کی خیال تھا کہ شاید کوئی حملانی نسخہ پیش کریں گے مگر ان کی تشریف آوری پر معلوم ہوا کہ  آپ مصنوعی شہد کی ایک بوتل ہمراہ  لائے ہیں اور آپ کے ذہن اس وقت یہی صنعت سکھانا تھا۔
 دل تو جل گیا مگر ان کی عمر رسیدگی مانع آئی دل پر پتھر رکھ کر اس کے بنانے کی ترکیب بھی سیکھی بلکہ سامنے بنتے ہوئے دیکھا۔
 پہلے کھانڈ دانہ دار کا قوام بنایا گیا اور اس میں ست لیموں ڈال دیا گیا فرمایا کہ اس سے کھانڈ جمنے نہیں پاتی بعد ازاں اس میں تھوڑا سا مجیٹھی رنگ شامل کر دیا جس سے رنگت بھی ذرا سرخی مائل ہو گی۔ نیز یہ بھی بتایا کہ اب شہد کو کتانہیں کھائے گا واللہ اعلم۔
 صاحب نسخہ نے تو بوتل میں ایک شہد کی مکھی ڈال کر صنعت فریب کو مکمل ہی کر دیا تھا مگر میں اس تجارت کو ہرگز ہرگز جائز نہیں سمجھتا ہاں! مصنوعی شہد کہہ کر جس نرخ پہ چاہیں فروخت کر لیں۔  $
 @  اصلی شہد کو شناخت کرنے کا طریقہ
 $ چونکہ بازار میں اکثر مصنوعی شہد ملتا ہے۔ یا مصنوعی اور اصلی ملے ہوئے ملتے ہیں۔ اس لیے اصلی شہد کو شناخت کرنے کے طریقے لکھے جاتے ہیں۔
 (۱)	 اگر شہد میں روئی تر کر کے اس کو آگ لگائی جائے تو اصلی شہد سالم جل جاتا ہے۔ اگر مصنوعی ہو تو اس کا کوئلہ رہ جاتا ہے۔
 (۲)	اگر اصلی شہد میں روٹی تر کر کے کتے کے آگے ڈالیں تو کتا اس کو نہیں کھاتا۔  $
 @  ماء العسل
 $  بنانے کی ترکیب :  شہد ایک حصہ کو چار حصہ پانی میں ملا کر جوش دیں یہاں تک کہ تہائی پانی جل جائے اس کے بعد آگ سے اتار کر کام میں لائیں یہی ماء العسل ہے۔ اگر  ماء العسل پانی کی بجائے مناسب عرق میں جوش دے کر بنایا جائے تو نہایت بہتر ہے۔
 اگر ماء العسل کچھ  ادویہ  ملا کر تیار کیا جائے تو اس کو ماء العسل مرکب کے نام سے موسوم کیا جاتا ہے۔ نیز جب پانی کی بجائے عرق گلاب میں شہد پکا کر ماء العسل بنایا جائے تو اس کو جُلاب (گل آب) کہا جاتا ہے۔  $
 @ موم 
 $  موم شہد جیسی پر منافع اور طیب غذا  اور  دوا  کو بڑی قربانی سے حاصل کیا جاتا ہے۔ موم مختلف قسم کے دردوں کے لیے نہایت مفید پایا گیا ہے۔ اطباء اس کو مرہموں اور روغنوں میں استعمال کرتے ہیں۔
 ہسپتالوں میں بکثرت کام میں لایا جاتا ہے۔ ہاتھ پائوں کے پھٹنے میں بہت مفید ہے۔ روشنی کے لیے اس کی موم بتیاں بنتی ہیں۔
 سنار زیور بنانے اور فوٹو گرافر تصاویر بنانے میں اس کو  استعمال کرتے ہیں۔
 رنگا رنگ کی چھینٹ اسی موم کی بدولت تیار ہوتی ہے۔ بوٹ پالش وغیرہ میں ڈالا جاتا ہے۔ اور زری کا باریک کام بھی موم ہی سے کیا جاتا ہے۔
 المختصر موم کار آمد چیز ہے۔ برما کی متعدد کمپنیاں موم تیار کر کے لاکھوں روپے پیدا کر رہی ہیں۔  $ @ &
