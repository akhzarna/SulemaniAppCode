      جملہ حقوق بحق ناشر محفوظ ہیں      	کتاب کا نام		خواص دھنیا   	مصنف			استاذ الحکما حکیم محمد عبداللہ    	اکیسواں ایڈیشن		مارچ ۲۰۰۴ء   	مطبع			گنج شکر پریس   	ناشر			عروہ وحیدسلیمانی   	تعداد			۱۱۰۰   	قیمت			۔/۱۵ روپے      ملنے کا پتہ      ادارہ مطبوعات سلیمانی   رحمان مارکیٹ‘ غزنی سٹریٹ‘ اردو بازار لاہور۔ فون : ۷۲۳۲۷۸۸   	E.mail: idarasulemani@yahoo.com         فہرست مضامین      تعارف	۴   سر کی بیماریاں	۷   آنکھوں کی بیماریاں	۱۷   ناک اور منہ کی بیماریاں	۱۹   گلے اور سینہ کی بیماریاں	۲۴   معدہ و آنتوں وغیرہ کی بیماریاں	۲۶   دل کی بیماریاں	۳۳   مَردوں کی خاص بیماریاں	۳۵   مثانہ اور مقعد کی بیماریاں	۳۹   متفرقات	۴۲   ----      خواص دھنیا      	   پہلا باب        & تعارف      @ مختلف نام   	اردو 	دھنیا	بنگلہ 	دھنے   	 سندھی 	کوتھمیر	  سنسکرت 	دھنیاک   	مرہٹی 	کوتم بیر	گجراتی 	دھانا   	 سرائیکی 	دھانی	کرناٹکی 	کوتم بری   	 فارسی 	کشنیز	 عربی 	کزیرہ۔ جلجلان   	 یونانی 	فیطمون	 لاطینی 	کوری اینڈرم سیٹی وم  	انگریزی	 کوری انڈر  (CORIANDER)   ماہیت :  یہ ایک مشہور و معروف چیز ہے جو کہ پاکستان اور ہندوستان میں تقریباً ہر گھر میں برتی جاتی ہے۔ اس کو مرچوں کی تیزی رفع کرنے کے لیے شامل کرلیا جاتا ہے۔ دوسرے فوائد سے بہت کم لوگ آگاہ ہیں۔   موسم پیدائش : زمیندار لوگ اس کو اساڑھی کے ساتھ بوتے ہیں۔ جو چنے و گندم وغیرہ کے ساتھ نشوونما پا کر ساتھ ہی پک جاتا ہے۔   پتے : اس کے پتے کٹویں اور باریک ہوتے ہیں جوں جوں پیڑ بلند ہوتا جاتا ہے پتے باریک ہوتے جاتے ہیں۔ اس کے پتوں میں نہایت اعلیٰ درجہ کی خوشبو اور مزہ ہوتا ہے اسی لیے اس کو گوشت میں بریاں کرتے وقت ڈالتے ہیں۔ جس سے سالن کا مزہ بہت عمدہ ہو جاتا ہے۔ اس کے سبز ساگ کو کو تھمیر کے نام سے موسوم کرتے ہیں۔ کتاب میں سبز دھنیے کے بھی بہت سے فوائد بیان کیے ہیں۔ اس سے مراد بھی کو تھمیر ہے۔   پھول : ننھا سا اور چھتری دار ہوتا ہے۔ جو کہ سوئے کی چھتری سے چھوٹا اورنگ کا سفید ہوتا ہے۔    تخم  : س کے بیج کو کشنیز یا دھنیا کہتے ہیں۔ جو کہ قریباً گول دانہ سا ہوتا ہے۔ اوپر کی جانب ٹوپی اور دندانے ہوتے ہیں۔ رنگ عموماً بھورا زردی مائل یا سبز ہوتا ہے۔   طبیعت : دوسرے درجہ میں سرد خشک ہے۔ بعض کے نزدیک سرد دوسرے درجہ میں اور خشک تیسرے درجہ میں۔   مقدار خوراک: پتوں کی خوراک ۴ تولہ سے زیادہ کسی صورت میں نہ ہونی چاہیے۔ اور رس ۲ تولہ سے زیادہ نہ ہو۔ بیجوں کی خوراک ایک تولہ سے کسی طرح زیادہ نہ لینی چاہیے۔    مضر : زیادہ استعمال سے منی کم پیدا ہوتی ہے۔ سر میں چکر اور نسیان پیدا ہو جاتا ہے۔   مصلح : شہد۔@ &    ----      	   دوسرا باب        & سر کی بیماریاں      	سر کی بیماریاں بہت ساری ہیں لیکن ہم یہاں ان ہی بیماریوں کا ذکر کریں گے جن کے لیے کشنیز یعنی دھنیا مفید ثابت ہوتا ہے۔ کسی ایسے موقعہ پر گھر والوں کو تکلیف ہو جائے تو استعمال کر کے فائدہ حاصل کریں۔   @ سردرد   	 سر درد بے شمار قسم کا ہوتا ہے جن کا ذکر طب کی کتابوں میں ملتا ہے۔ لیکن نیچے ایسے نسخہ جات بیان کیے جاتے ہیں۔ جو کہ اکثر اس سر درد کو جو گرم چیزوں کے استعمال یا دھوپ میں چلنے پھرنے یا زیادہ آگ کے پاس بیٹھنے سے پیدا ہوا ہو مفید ہیں۔   $ (۱)ھوالشافی :  اگر سبز کشنیز کا موسم ہو تو اس کے پتے (کوتھیمر) کوٹ کر پانی نکالیں اور جب کسی کو گرمی کی وجہ سے سر میں درد ہو رہا ہو تو اس کے چند قطرے ناک میں ٹپکادیں۔ نیز اس کے پتوں کو گھوٹ کر پیشانی اور کنپٹیوں پر لیپ کریں۔ بفضلہ آرام ہو گا۔$    $ (۲)ھوالشافی : دھنیا ۶ ماشہ۔ ۱ تولہ ۳ ماشہ۔ رات کو مٹی کے کورے کوزہ میں پائو بھر پانی ڈال کر بھگو دیں۔ اور صبح مل چھان کرمصری ملا کر پلا دیں۔ اور ساتھ ہی دھنیا میں پانی ملا کر گھوٹیں۔ جب بہت باریک ہو جائے تو پیشانی اور کنپٹیوں پر لیپ کر دیں۔ گرمی والے درد سر کو بہت مفید ہے۔$    $ (۳)مندرجہ ذیل صفراوی سر درد کے لیے نافع ہے۔ اگر دماغ کی سمت بخارات اٹھتے ہوئے محسوس ہوں اور سر چکرانے لگے تو انہیں درج ذیل نسخہ استعمال کرائیں۔   ھوالشافی :  تخم دھنیا کو باریک پیس کر ہم وزن چینی شامل کریں اور بوقت ضرورت ۶ ماشہ ہمراہ شربت گلاب ایک گلاس پی لیں۔ ان شاء اللہ صفراوی سردرد دور ہو جائے گا۔$    $ (۴)ھوالشافی :  پوست ہلیہ زرد‘ ہلیلہ سیاہ‘ پوست ہلیلہ کابلی‘ پوست ہلیلہ‘ آملہ‘ مغز کشنیز ہر ایک ۵ تولہ۔ تمام اشیاء خوب باریک کر کے روغن بادام یا گھی میں چرب کر کے سہ چند شہد خالص یا چینی کے قوام میں اطریفل تیار کریں۔ ایک ماہ تک دانہ گندم کے انبار میں رکھیں تاکہ خمیر ہو جائے۔   مقدار خوراک :  ۶ ماشہ تا ایک تولہ۔   فوائد : درد سر‘ نزلہ و زکام‘ ضعف دماغ‘ بدہضمی‘ قبض‘ درد شکم‘ خرابی خون اور دیگر خونی امراض پھوڑے پھنسیاں کے لیے بے حد مفید ہے۔$    $ (۵) اطر یفل کشنیزی مزعفر   درد  سر‘ سوزش دماغ‘ سر چکرانا کے لیے مفید ہے   ھوالشافی : کشنیز خشک چار تولہ‘ پوست ہلیلہ زرد‘ پوست ہلیلہ کابلی‘ پوست بلیلہ‘ آملہ‘ گل سرخ‘ تخم خشخاش‘ گائو زبان ہر ایک چھ چھ ماشہ سفوف بنا کر روغن بادام سے چرب کر کے چینی سولہ تولہ‘ شہد خالص آٹھ تولہ‘ زعفران ۴ رتی‘ گلاب ۴ تولہ میں حل کر کے قوام میں شامل کریں۔ اور پھر سرد ہونے پر قوام مذکور سفوف ملا کر رکھ لیں۔   خوراک : تین ماشہ صبح و شام ہمراہ عرق گائو زبان استعمال کریں۔$    $ (۶) سفوف اکسیر الفوائد   	تمام اقسام کے درد سر کے لیے مفید ہے۔ دماغ و معدہ کو قوت دیتا ہے بلغم کو دور کرتا ہے۔ آنکھوں میں روشنی پیدا کرتا ہے اور آنکھوں سے پانی آنا بند ہوتا ہے۔   ھوالشافی :  کشنیز خشک چھ تولہ‘ سرکہ میں رات بھر بھگو کر خشک کر لیں اور باریک چھان لیں۔ پھر دار چینی‘ ملٹھی‘ سونف‘ زیرہ سفید ہر ایک تولہ تولہ۔ چینی ۱۲ تولہ شامل کر کے باریک سفوف بنا لیں۔   مقدار خوراک :  چھ ماشہ سے ایک تولہ تک دن میں تین مرتبہ استعمال کریں۔   فوائد :  نیند لاتا اور دردوں کو تسکین دیتا ہے۔ تشنج مرگی اور پاگل پن کے لیے مفید ہے۔$ @    @ درد شقیقہ   	یہ ایک قسم کا شدید درد سر ہے۔ جو نصف حصہ سر میں ہوتا ہے۔ تفصیل کے لیے ملاحظہ ہو کنزالمجربات جلد اول۔   $ (۷)ھوالشافی :  اسطو خودوس چھ ماشہ‘ تخم دھنیا چھ ماشہ‘ مرچ سیاہ سات دانہ جملہ ادویہ کو پانی میں گھوٹ کر صاف کر کے بغیر نمک یا مصری کے سورج چڑھنے سے پہلے استعمال کریں۔   فوائد :  درد عصابہ اور شقیقہ کے لیے تریاق الاثر ہے۔$    $ (۸)ھوالشافی :  ہلیلہ زرد‘ ہلیلہ کابلی‘ ہلیلہ سیاہ‘ آملہ‘ پوست بلیلہ مقشر‘ کشنیز خشک ہر ایک پانچ تولہ۔ شہد تمام ادویات سے تین گنا حسب دستور اطریفل تیار کریں۔   ترکیب استعمال :  ۹ ماشہ ہمراہ عرق گائو زبان یا دودھ۔   فوائد :  درد شقیقہ‘ نیز آنکھ اور کان کے درد کو  زائل کرتی ہے۔$    $ (۹)ھوالشافی :  سبز دھنیا کے پتوں کا پانی ایک تولہ‘ کافور ایک رتی حل کر کے دونوں نتھنوں میں چند قطرے ٹپکائیں۔ اور قدرت خدا ملاحظہ فرمائیں۔$    $ (۱۰) درد عصابہ   ھوالشافی :  کافور کا ٹکڑا جو چنے کے برابر ہو لے کر آفتاب طلوع ہونے سے ڈیڑھ گھنٹہ پیشتر منقیٰ کے دانہ میں لپیٹ کر یا بتاشہ میں رکھ کر پانی سے کھلا دیں۔ سورج نکلنے کے بعد دھنیا ۵ ماشہ پانی میں گھوٹ کر مصری سے شیریں کر کے پلائیں۔ پہلے روز کے استعمال سے ہی درد عصابہ کو بہت فائدہ ہوتا ہے۔$    $ (۱۱) صفراوی سر درد   ھوالشافی :  کافور ایک تولہ‘ مغز کشنیز ۲ تولہ‘ برادہ صندل ۳ تولہ‘ ہرسہ کو ملا کر اس میں روح بید مشک اس قدر ملائیں کہ تر ہو جائیں۔ پھر گرمی سے ہونے والے درد سر کے لیے سونگھیں۔ آرام ہو گا۔$    $ (۱۲) د موی درد سر   ھوالشافی :  خشک دھنیا کوٹ کر بقدر چار ماشہ ٹھنڈے پانی سے پھانک لیں۔ اور اسی کو پانی میں پیس کر ماتھے اور تالو پر لگائیں۔ درد سر دموی کا علاج ہے۔$ @    @  چکر آنا   	اکثر گرمی اور دماغ کی کمزوری کی وجہ سے انسان کو چلتے چلتے یا دیر تک بیٹھے رہنے سے کھڑے ہونے سے سر گھوم کر چکر آ جاتا ہے۔ اس چکرکو دور کرنے کے لیے مندرجہ ذیل نسخے مفید ہیں۔   $ (۱۳)ھوالشافی :  اگر ہر اوسبز دھنیا میسر آ سکتا ہے تو اس کا پانی نکال کر روزانہ بقدر ۳ ماشہ پانی اور مصری ملا کر پلایا کریں۔ ان شاء اللہ پانچ چھ روز میں آرام ہو گا۔ ورنہ دھنیا خشک بقدر ۶ ماشہ ٹھنڈائی کی طرح گھوٹ چھان کر مصری ملا کر پلایا کریں۔ بفضلہ اس سے بھی آرام ہو جائے گا۔$    $ (۱۴)ھوالشافی :  گرمی کی وجہ سے سر چکرائے یا آنکھوں تلے اندھیرا چھا جائے تو خشک دھنیا چھ ماشہ اور چھوٹی الائچی پانچ عدد کو ذرا کوٹ کر رات کو پانی میں بھگو دیں۔ صبح نتھار کر مصری یا کھانڈ سے میٹھا کر کے پئیں۔ تین روز پینے سے شکایت رفع ہو جائے گی۔$    (۱۵)ھوالشافی :  کشنیز خشک ۳ ماشہ کا شیرہ نکال کر شربت بنفشہ سے شیریں کر کے دن میں دو تین دفعہ پلائیں۔   فوائد :  سر میں چکر آنا‘ گرمی کے باعث آنکھوں کے آگے اندھیرا آنا کے لیے بہت مفید ہے۔$ @    @ آنکھوں کے آگے اندھیرا آنا   	یہ بیماری بھی گرمی اور دماغ کی کمزوری سے ہوا کرتی ہے۔ اس سے اچانک مریض کی آنکھوں کے آگے اندھیرا سا چھا جاتا ہے۔ کبھی کالے رنگ یا پیلے رنگ کا پردہ سا تن جاتا ہے۔ اس کی بہت آسان دوا نیچے لکھی جاتی ہے۔   $ (۱۶) میٹھی چٹنی   ھوالشافی :  کشنیز یعنی دھنیا ۱۰ تولہ لے کر کوٹ لیں اور اس کو آدھ سیر پانی ڈال کر آگ پر پکائیں۔ جب تمام پانی جل کر صرف دس تولہ ہی آ رہے تو اس کو چھان کر دس تولہ مصری ملا کر پکائیں۔ جب پک کر گاڑھا سا قوام ہو جائے تو اتار لیں۔ بس میٹھی دوا تیار ہے۔ روزانہ ۷ ماشہ کی مقدار چٹایا کریں۔$    $ (۱۷) مر گی   ھوالشافی :  گو یہ تو نہیں کہا جا سکتا کہ کشنیز سے مرگی کو بالکل آرام ہو جاتا ہے۔ البتہ اتنا ضرور ہوتا ہے کہ جس مریض کو مرگی کا دورہ گرمی کی وجہ سے پڑتا ہو اگر اس کو اکثر کشنیز کی چٹنی باسی روٹی سے استعمال کراتے رہیں تو اس سے دورہ بہت دیر سے پڑنے لگتا ہے۔ کیونکہ کشنیز سے بخارات اٹھنے بند ہو جاتے ہیں۔$ @       @ نیند نہ آنا   	نیند اللہ تعالی کی بہت بڑی نعمت ہے دن بھر کی تکان نیند آ جانے سے دور ہو جاتی ہے۔ مگر اس نعمت کی قدر اس شخص کو معلوم ہوتی ہے جو اس نعمت سے محروم ہو جائے۔ نیچے ایک ایسا نسخہ عرض کیا جاتا ہے کہ جس سے چند روز کے اندر نیند آنے لگ جاتی ہے۔   $ (۱۸) نیند لانے والا شربت   ھوالشافی :  سبز دھنیا کوٹ کر پانی نکال لیں۔ جس قدر پانی ہو اس کے برابر مصری یا دیسی کھانڈ ملا کر آگ پر رکھ کر شربت تیار کریں۔ اور روزانہ پانی ڈال کر پلاتے رہیں۔ اس سے ان شاء اللہ بہت جلد نیند آنے لگتی ہے۔$ @    @ سر کا گنج   	بال انسان کی زیب و زینت اور سنگار ہے۔ بالوں کے بغیر انسان نہایت بھدا معلوم ہوتا ہے۔ گنج ایک ایسی بیماری ہے کہ جس سے انسان بالوں کی نعمت سے محروم ہو جاتا ہے۔   $ (۱۹) بال پیدا کر نے کی دوا   ھوالشافی :  سبز دھنئیے کا پانی لے کر سر پر لگایا کریں۔ اگر اس کا موسم نہ ہو تو خشک دھنیا نہایت باریک پیس کر روزانہ لیپ کریں۔ ان شاء اللہ چند روز کے لیپ کرنے سے گنج دور ہو جائے گا بالکل آسان چٹکلہ ہے۔$    $ (۲۰) رو غن کشنیز مفرد   	سبز کشنیز کا پانی آدھ سیر لے کر اس میں میٹھا تیل آدھ سیر ملا کر قلعی دار دیگچی کے اندر رکھ کر آگ پر رکھیں۔ جب تمام پانی جل کر صرف تیل باقی رہ جائے تو آگ سے اتار لیں۔ اگر دل چاہے تو بازار سے کوئی خوشبودار رنگ لے کر ملا لیں جو تیلوں میں ملائے جاتے ہیں۔ اس کے سر پر لگاتے رہنے سے بفضلہ دماغ کو ٹھنڈک پہنچتی ہے۔ جس شخص کا سر ہر وقت جلتا رہتا ہو اس کے لیے بہت مفید ہے۔ نیز اگر ہاتھ پائوں کی ہتھلیاں جلتی رہتی ہوں تو ان پر مالش کرنے سے آرام ہو جاتا ہے۔   	گرمی کے بخار میں اگر اس تیل کی بدن پر مالش کی جائے تو بفضلہ اس سے فوراً ٹھنڈک پڑ جاتی ہے اور بخار اتر جاتا ہے۔$ @    @ چھینکیں زیادہ آنے کا علاج   $ (۲۱)بعض شخصوں کو نزلہ کی وجہ سے لگاتار چھینکیں آنے لگتی ہیں۔ اگر نزلہ گرم ہو (جس کی بڑی پہچان یہ ہے کہ گرمی کے موسم میں زیادہ آتی ہیں۔ نیز اندر سے زرد رنگ کا پانی نکلتا ہے) تو اس کے لیے سبز کشنیز کا پانی سونگھا دیں۔ اس سے ان شاء اللہ چھینکوں کا آنا بالکل بند ہو جاتا ہے۔$    $ (۲۲)ھوالشافی : خشک دھنیے کو جو کوب کر کے پوٹلی میں باندھ لیں اور بار بار سونگھتے رہیں چھینکیں آنا بند ہو جائیں گی۔$ @    @ نزلہ و زکام   $ (۲۳)یہ معجون نزلہ کو جڑ سے اکھاڑ دیتا ہے۔ نیز مقوی دماغ ہے۔   ھوالشافی :  خشخاش اور دال ماش کو رات کے وقت پانی میں تر کر کے صبح ماش کے چھلکے صاف کر کے ہر دو کو علیحدہ علیحدہ گھوٹ کر روغن زرد بیس تولہ میں دونوں کو بریاں کر کے ساٹھ تولہ چینی کا قوم بنا کر پوست ہلیلہ زرد‘ پوست ہلیلہ کابلی‘ سونف ‘ مغز نارجیل ‘ مغز بادام‘ مغز پستہ‘ چار مغز مکد۔ پانچ تولہ باریک کر کے قوام میں ملا لیں۔ اور دال ماش و خشخاش بریاں بھی شامل کر کے رکھ لیں۔   خوراک :  تین تولہ تک استعمال کریں۔$    $ (۲۴)ھوالشافی :  کشنیز (دھنیا) پانچ تولہ‘ ہرڑ زنگی دو تولہ باریک پیس کر کپڑے سے چھان کر رکھیں۔   ترکیب استعمال :  تین سے چھ ماشہ صبح و شام تازہ پانی سے دیں۔   فوائد :  حافظہ کو قوی بناتا ہے‘ نزلہ و زکام کے لیے اکسیر ہے‘ دماغ کو بلغمی مواد سے پاک کرتا ہے‘ جریان ‘ احتلام کے لیے بھی بہت مفید ہے۔$ @    @ سدر دوار   	مندرجہ ذیل نسخہ کامل ولی اللہ اور مشہور اہل حدیث عالم سید مولا بخش کا عطا فرمودہ ہے۔ وہ بیان کرتے ہیں کہ میرے والد بزرگوار کو سدر دوار کی شدید تکلیف ہو گئی۔ ہر قسم کا علاج معالجہ کیا مگر کوئی فائدہ نہ ہوا۔ اس موقعہ پر ایک سنیاسی نے کہا کہ۔   $ (۲۵)ھوالشافی :  تخم دھنیا کو توے پر رکھ کر خوب گرم کریں۔ حتیٰ کہ وہ سرخ ہو جائے۔ رات بھر اسے سرکہ میں تر رکھیں اور صبح کو خشک کر کے پیس لیں۔ اس میں ہم وزن چینی شامل کریں اور بوقت ضرورت ۹ ماشہ کی مقدار میں پھانک لیں۔$    $ (۲۶) معجون نسیان   ھوالشافی :  کشنیز ۵ تولہ‘ پوست ہلیلہ زرد‘ پوست ہلیلہ کابلی‘ پوست بلیلہ‘ ہلیہ سیاہ‘ آملہ ہر ایک ۲ تولہ۔ گائو زبان‘ بادیان ‘ صمغ عربی‘ کتیرا‘ اسطو خودوس‘ خطمی‘ خبازی‘ تخم خرفہ‘ تخم کاہو‘ الائچی خورد ‘الائچی کلاں‘ طباشیر‘ گل سرخ ہر ایک ۱ تولہ۔ مغز تخم کدو‘ مغز تخم خیارین‘ مغز تخم خربوزہ‘ مغز تخم تربوز‘ مغز نارجیل تازہ ہر ایک ۳ تولہ۔ خشخاش سفید ۱۲ تولہ‘ مغز بادام مقشر ۱۰  تولہ ورق نقرہ ۱ تولہ۔ قند سفید چوتھا حصہ سیر۔ شہد خالص اڑھائی پائو۔ حسب دستور معجون بنائیں اور ۶ ماشہ سے ایک تولہ تک صبح اور رات کو سوتے وقت ہمراہ دودھ یا عرق گائو زبان استعمال کرائیں۔   فوائد :  نسیان‘ ضعف دماغ‘ درد سر‘ نزلہ و زکام اور دوران سر میں مفید و مجرب ہے۔$ @ &    ----      	   تیسرا باب        & آنکھوں کی بیماریاں      	آنکھوں کی بیماریوں میں جن چند مرضوں کے لیے دھنیا مفید ثابت ہوتا ہے وہ نیچے لکھی جاتی ہیں۔ استعمال کر کے فائدہ اٹھائیں۔   @ آنکھیں دکھنا   	اگر آنکھیں گرمی کی وجہ سے دکھتی ہوں جس کی شناخت کا آسان طریقہ یہ ہے کہ اول تو وہ گرمی کے موسم میں دکھیں گی۔ دوسرے اس میں سے پانی نہیں نکلے گا۔ بلکہ خشک حالت میں ہی دکھتی ہوں گی۔ تیسرے آنکھوں کو گرمی سی محسوس ہوتی ہو گی گویا مریض کو جلتی ہوئی معلوم دیں گی۔ ان کے لیے نیچے دو عمدہ اور مفید نسخے عرض کیے جاتے ہیں۔   $ (۲۷)ھوالشافی :  دھنیا ایک تولہ‘ کافور ایک ماشہ‘ باریک پیس کر ململ کے صاف کپڑے میں پوٹلی باندھ کر عرق گلاب یا پانی ملا دیں۔ اور اس طریقہ سے آنکھوں پر پھرا ویں کہ پانی کی بوندیں آنکھ کے اندر بھی چلی جاویں۔ اس سے ان شاء اللہ فوراً ٹھنڈک پڑ جائے گی۔$    $ (۲۸)ھوالشافی :  سبز دھنیے کا رس‘ عورت کا دودھ برابر وزن ملا کر آنکھ میں ڈالنے سے بفضلہ فوراً ًدرد بند ہو جائے گا۔$    $ (۲۹)ھوالشافی :  آنکھیں دکھنی آ جائیں تو شروع ہی میں ہرے دھنیے کا پانی دو دو چار چار قطرے آنکھوں میں ڈالتے رہیں۔ اور اسی کو آنکھوں پر لگاتے رہیں۔ بہتر ہے کہ اس پانی میں کپڑا اتر کر کے بار بار رکھیں۔ اس سے سرخی‘ جلن‘ درد کھٹک‘ ٹیس‘ چھبنی کو ایک ہی روز میں آرام ہو جاتا ہے۔$    $ (۳۰)ھوالشافی :  خشک دھنیے کو بکری یا بھیڑ کے دودھ میں پیس کر لیپ کیا جائے۔ یا آنکھوں پر رکھا جائے تو اور بھی مفید ہے۔ اس عمل کو دن میں کئی بار دہراتے رہیں ان شاء اللہ تکلیف رفع ہو جائے گی۔$    $ (۳۱)ھوالشافی :  کشنیز کے پانی میں مرجان کو پیس کر آنکھوں میں بطور سرمہ لگائیں۔   فوائد :  آنکھ کی بینائی کو بہت طاقت دیتا ہے اور جالا دھند کو دور کرتا ہے۔$    $ (۳۲)ھوالشافی :  مازو سبز چھ ماشہ‘ پھٹکڑی بریاں تین ماشہ‘ کو آب کشنیز میں پیسیں اور آنکھوں میں بطور سرمہ لگانے سے ڈھلکا کو بہت مفید ہے۔$    $ (۳۳)ھوالشافی :  اگر کسی وجہ سے آنکھ کا سفید حصہ سوج جائے اور اس کی سوجن کسی طرح بھی ختم نہ ہو تو آنکھ کو دھنیے کے جوشاندے سے دھوئیں۔ اور دھنیے اور جو کی پلٹس بنا کر آنکھ پر باندھیں۔ چند بار کے استعمال سے ان شاء اللہ دیرینہ سے دیرینہ سوج اتر جائے گی۔$ @ &    ----      	   چوتھا باب        & ناک اور منہ کی بیماریاں       @  نکسیر   	 ناک کی رگیں خون سے بھر کر جب پھٹ جاتی ہیں تو وہ خون ناک کی راہ سے بہنے لگتا ہے۔ یہ بیماری عام طور پر گرمی کی وجہ سے ہوتی ہے۔ اس مرض کو دور کرنے کے لیے دھنیا بہت مفید شے ہے۔ چند نسخے نیچے لکھے جاتے ہیں۔   $ (۳۴)ھوالشافی :  سبز دھنیے کا پانی لے کر مریض کو سونگھائیں۔ نیز سبز پتے باریک پیس کر پیشانی پر لیپ کریں۔ اس سے خدا کی مہربانی سے نکسیر کا جاری خون بند ہو جائے گا۔$    $ (۳۵) ھوالشافی :  دھنیا خشک لے کر باریک پیسیں اور اس میں قدرے جو کا آٹا اور ملتانی مٹی ملا کر پیشانی پر لیپ کریں۔ نیز اندرونی طور پر دھنیا چھ ماشہ باریک پیس کر مصری ملا کر پلا دیں۔ ان شاء اللہ نکسیر بند ہو جائے گی۔$    $ (۳۶)ھوالشافی : دھنیا خشک کو لوہے کے توے پر رکھ کر نرم نرم بھونیں۔ پھر میدے کی طرح باریک کر کے نسوار کے طور پر ناک میں پھونکیں۔ تو اس سے بھی خون نکسیر بند ہو جاتا ہے۔$    $ (۳۷)ھوالشافی : کافور کو آب کشنیز سبز میں حل کریں۔ پھر اسے ناک میں سرکیں۔ فوراً نکسیر بند ہو گی۔$    $ (۳۸)ھوالشافی : تخم کشنیز کو کسی پتھر کی چیز پر رکھ کر آگ پر بھونیں۔ پھر اسے نہایت باریک پیس کر بطور نسوار لیں۔$    $ (۳۹)ھوالشافی : کشنیز خشک ایک تولہ کو سردائی کی طرح گھوٹ کر پینا اس مرض کے لیے بے حد مفید ہے۔ بشرطیکہ یہ مرض گرمی کی وجہ سے پیدا ہوا ہو۔$    $ (۴۰)ھوالشافی : تخم کشنیز ایک تولہ‘ تخم کاہو چھ ماشہ کی سردائی کو مصری سے شیریں کر کے پینا نکسیر کو بند کرتا ہے۔$    $ (۴۱)ھوالشافی : لونگ ایک عدد کو آب کشنیز میں کھرل کریں۔   ترکیب استعمال :  اس محلول کو ناک میں سرکیں۔ ناک سے جو بدبو آتی ہو‘ اس کے لیے بہت مفید ہے۔   نوٹ :  نکسیر کے بیمار کو گرم چیزوں اور دھوپ میں چلنے پھرنے سے روکیں۔   غذا :  دلیا‘ گندم‘ دودھ سے دیں اور مریض کو آگ کے قریب ہرگز ہرگز نہ بیٹھنے دیں۔ نیز مریض کو بٹھا کر اس کے سر پر سرد پانی کی دھار باندھ ڈالیں۔ اس سے ان شاء اللہ تعالیٰ لازمی طور پر خون بند ہو جائے گا۔$ @    @ منہ آنا   	 بعض وقت معدہ سے گرم بخار سا اٹھ کر منہ میں آبلے (چھالے) پڑ جانے کا سبب ہو جاتا ہے۔ اس کا مریض کھانا کھانے سے لاچار ہو جاتا ہے۔  اور بہت دکھ اٹھاتا ہے۔ منہ سے رال سی بہتی رہتی ہے۔ اس کے لیے دو آسان نسخے لکھے جاتے ہیں۔   $ (۴۲)ھوالشافی :  تخم کشنیز یعنی دھنیا حسب ضرورت لے کر اس کو خوب ہی باریک پیس کر سنبھال رکھیں۔ اور بوقت ضرورت منہ پر بُرک دیا کریں۔ خدا کے حکم سے فائدہ ہو گا۔$    $ (۴۳)ھوالشافی :  تخم کشنیز ایک تولہ کوٹ کر آدھ سیر پانی میں جوش دیں۔ جب آدھ پائو پانی جل جائے تو سرد ہونے پر چھان کر کلیاں کرائیں۔$    $ (۴۴)ھوالشافی :  اگر سبز دھنیا مل سکتا ہو تو اس کو کوٹ کر پانی نکال لیں اور مریض کو کہہ دیں کہ وہ دن میں کئی مرتبہ آبلوں پرلگایا کرے۔ ان شاء اللہ فائدہ ہوگا۔$    $ (۴۵)ھوالشافی : تخم کشنیز اور سالم مسور کو سرکہ یا پانی میں جوش دے کر اسے دیر تک منہ میں رکھیں۔   ہدایت :  آبلہ دہن (منہ کے چھالے) والے بیمار کو گرم چیز ہرگز نہ دیں۔ نیز کوئی ایسی چیز نہ دیں۔ جو دیر میں ہضم ہوتی ہو بلکہ ہلکی غذا دلیا دودھ‘ چاول‘ دودھ وغیرہ دیں۔$    $ (۴۶) منہ کے راستے خون آنا   ھوالشافی :  کونپل کیکر‘ برگ انار نرم‘ آملہ خشک ہر ایک چار ماشہ۔ دھنیا خشک ۲ ماشہ۔ تمام نیم کوب کر کے رات کو ایک پائو پانی میں بھگو رکھیں۔ صبح مل چھان کر مصری ڈال کر پلائیں فائدہ ہو گا۔$    $ (۴۷)ھوالشافی :  منہ سے خون آتا ہو تو خشک دھنیا لے کر توے پر بھون لیں  اور باریک پیس کر سات ماشہ صبح اور اسی قدر شام کو ٹھنڈے پانی سے پھانکیں۔ دوسرے ہی روز خون تھوکنا بند ہو جائے گا۔$    $ (۴۸) منہ اور زبان میں جلن   	اگر منہ اور زبان میں جلن ہو تو ہرے دھنیے کا پانی نکال کر منہ میں پھیرتے رہیں اور سبز دھنیے کو منہ میں چبانا بھی مفید ہے۔$    $ (۴۹) منہ کی بد بو   	سبز یا خشک دھنیا کو چباتے رہنا بھی منہ کی بدبو دفع کرتا ہے۔$    $ (۵۰) ھو نٹوں کا ورم   ھوالشافی :  کافور کو آب کشنیز میں حل کر کے لگانا ہونٹوں کی سوزش دور ہوتی ہے۔$    $ (۵۱) کوا گرنا   ھوالشافی :  دھنیا لے کر پانی میں ابال لیں۔ پھر صاف کر کے اس پانی سے غرغرے کریں۔ مفید ہے۔$    $ (۵۲) کان کی پھنسیاں   ھوالشافی :  اگر کان میں پھنسی ہو یا کہیں ورم ہو تو مویز منقیٰ کو ہرے دھنیا کے پانی میں پیس کر نیم گرم کر کے لیپ کریں مفید ہے۔$    $ (۵۳) بہراپن   	عارضی بہراپن کے لیے سبز دھنیے کا پانی نکال کر نیم گرم کر کے کان میں ڈالیں ثقل سماعت دور ہو گی۔$ @ &    ----      	   پانچواں باب        & گلے اور سینہ کی بیماریاں      @ خنازیر یعنی کنٹھ مالا   	یہ بیماری بے حد تکلیف وہ و ہلاک کر دینے والی ہے۔ جو کہ دن بدن عام ہوتی چلی جا رہی ہے۔ ڈاکڑوں کا خیال ہے کہ سل کی بیماری اور کنٹھ مالا کی بیماری کے جراثیم ایک ہی ہیں۔ یہی وجہ ہے کہ اس مرض کا مریض آخر مرض سل میں مبتلا ہو کرجان دیا کرتا ہے۔ اس کے بہت عمدہ اور مجرب نسخے ہم نے کنزالمجربات جلد اول و دوم میں بیان کر دیے ہیں۔ یہاں پر ایک دو نسخے لکھے جاتے ہیں۔ جس کی مدت تک استعمال کرتے رہنے سے کئی خوش قسمت لوگوں کی مرض تو جڑ سے چلی جاتی ہے۔ ورنہ دبی ضرور رہتی ہے۔   $ (۵۴) خناز یر کے لیے آسان لیپ   ھوالشافی :  دھنیا اور جو کا آٹا ہم وزن خوب اچھی طرح پانی میں باریک پیس کر اوپر لیپ کرتے رہیں۔ اس کو ہمیشہ لگاتے رہنے سے خنازیر کو آرام ہو جاتا ہے۔$    $ (۵۵)ھوالشافی :  کشنیز کے تازہ پتے پیس کر اس میں چنے کا آٹا اور روغن گل ملا کر لیپ تیار کریں۔ اور روزانہ لیپ کراتے رہیں۔ اس سے خدا کی عنایت سے خنازیر کو آرام ہو جاتا ہے۔$    $ (۵۶) خناق   ھوالشافی : خشک دھنیا ایک تولہ‘ مسور سالم ایک مٹھی‘ دونوں کو پانی میں پکا لیں۔ پھر چھان کر غرغرے کریں۔@$     @ کھانسی   	کھانسی دو قسم کی ہوتی ہے خشک وتر خشک میں کھانسنے سے بلغم نہیں نکلتی اور تر میں بلغم نکلتی رہتی ہے۔ عام طور پر خشک کھانسی گرمی کی وجہ سے ہوا کرتی ہے۔ نیچے گرمی کی وجہ سے ہونے والی کھانسی کے چند نسخہ جات لکھے جاتے ہیں۔   $ (۵۷) کھانسی کے لیے مفید چٹنی   ھوالشافی :  دھنیا کو کوٹ کر اس کے چاول علیحدہ کر لو اور ان چاولوں کو خوب اچھی طرح باریک پیس کر آٹا سا بنا لو۔ اور ضرورت کے وقت اس میں سے دونی بھر (ایک ماشہ) لے کر ۶ ماشہ شہد میں ملا کر چٹا دیا کرو۔ اس سے خدا کی عنایت سے گرمی کی کھانسی بالکل دور ہو جاتی ہے۔$    $ (۵۸) بچوں کی کھا نسی کے لیے خاص نسخہ   ھوالشافی : دھنیا ۱ ماشہ چاولوں کے پانی میں پیس کر قدرے مصری ملا کر پلایا کریں۔ بچوں کی کھانسی کو خاص طور پر مفید ہے۔@$  &       	    چھٹا باب        & معدہ و آنتوں وغیرہ کی بیماریاں      	انسان کی صحت و تندرستی معدہ کی درستی پرموقوف ہے۔ جس انسان کا معدہ درست حالت میں ہو وہ آدمی بہت کم بیمار ہوتا ہے اور اس کے خلاف جس شخص کے معدہ کی حالت درست نہ ہو وہ کبھی درست نہیں رہ سکتا۔   	 لہٰذا جب کبھی کوئی معدہ کی شکایت ظاہر ہو تو اس کو معمولی سمجھ کر خاموش نہ رہا کریں۔ بلکہ فوراً اس کا علاج کیا کریں۔ معدہ کی اکثر بیماریوں کے لیے فاقہ مفید ثابت ہوا کرتا ہے۔ اسی لیے ہمارے مذہب نے ہم پر ایک مہینہ کے روزے فرض کر دئیے ہیں۔ جو شخص روزے رکھتا ہے وہ صرف یہی نہیں کہ ثواب کا حقدار ہوتا ہے بلکہ اس سے بہت ساری بیماریوں سے بھی بچا رہتا ہے۔ معدہ کی چند بیماریوں کا بیان نیچے کیا جاتا ہے۔   @ ہچکی   	اگر ہچکی دیر تک بند نہ ہو تو اس سے بھی بہت تکلیف ہونے لگتی ہے۔  ہچکی کو بند کرنے کے لیے ہم ایک بالکل آسان نسخہ عرض کرتے ہیں جو کہ ایک قسم کا چٹکلہ ہے۔ جس کو ہم پہلے کنزالمفردات (مصنفہ مولوی محمد عبداللہ صاحب منڈی جہانیاں ضلع ملتان) میں بھی لکھ چکے ہیں۔   ہچکی کو بند کر نے کا آسان نسخہ   $ (۶۹)ھوالشافی :  دھنیا خشک حسب ضرورت لے کر مٹی کی کوری چلم میں بجائے تمباکو کے رکھ کر حقہ میں رکھیں اور کش لگائیں۔ ان شاء اللہ فی الفور آرام ہوگا۔$    $ (۶۰) بھوک نہ لگنا   ھوالشافی :  اگر بھوک بہت کم لگتی ہو تو سبز دھنیے کے پتوں کا رس نکال کر اندازاً دو تولہ روزانہ پلائیں۔ تین دن میں بفضلہ بھوک اچھی طرح لگنے لگے گی۔ بچوں کو خوراک بہت کم دیں۔@$     @ ڈکار آنا   	کبھی کبھی ڈکار آنا برا نہیں۔ لیکن جب ڈکار زیادہ آنے لگیں تو یہ بھی بیماری میں شمار ہوتے ہیں۔ ان کو بند کرنے کے لیے نیچے لکھا ہوا لیپ کرنا چاہیے۔   $ (۶۱) ھوالشافی :  دھنیا‘ برادہ صندل سفید‘ جو کا آٹا۔ سب کو باریک پیس کر معدہ کی جگہ پر لیپ کریں۔ اس سے معدہ میں طاقت آئے گی اور ڈکاروں کا آنا بند ہو جائے گا۔$    $ (۶۲) ھوالشافی :  اگر گرمی کی زیادتی کی وجہ سے ڈکار شروع ہو جائیں تو اس کو رفع کرنے کے لیے معدے کو طاقت دینا ضروری ہے۔ اگر کھانا کھانے کے بعد تھوڑا سا دھنیا چبا لیا جائے تو ڈکار آنے بند ہو جاتے ہیں۔$    $ (۶۳) بچوں کا پیٹ درد   ھوالشافی :  بچوں کے پیٹ درد کے لیے دھنیاں بقدر ۱ ماشہ پانی میں گھوٹ چھان کر بچہ کو پلائیں۔ اس سے بچہ کو خدا کی مہربانی سے پیٹ درد کو آرام ہو جائے گا۔$    $ (۶۴) قے د ور کر نے کے لیے چٹکلہ   ھوالشافی :  جب قے کسی طرح بند ہونے میں نہ آتی ہو تو سبز دھنیے کا پانی تھوڑے تھوڑے وقفہ سے گھونٹ گھونٹ کر کے پلانا چاہیے۔ اس سے فوراً قے بند ہو جاتی ہیں۔$    $ (۶۵)ھوالشافی :  دھنیا ایک تولہ گھوٹ چھان کر مصری ملا کر گھونٹ گھونٹ پلانے سے بھی قے بند ہو جاتی ہے۔$    $ (۶۶)ھوالشافی : برگ کشنیز ۹ ماشہ‘ ہمراہ جوائن چار ماشہ۔ نمک ۶ ماشہ گھوٹ کر پلائیں قے یا دست خواہ کسی قسم کے ہوں بند ہوں گے۔ ہیضہ کو مفید ہے۔@$     @ دست آنا   $ (۶۷)ھوالشافی : دھنیاں حسب ضرورت لے کر باریک پیس لیں اور اس مریض کو جس کو دست آتے ہوں ایک پھانکی چھاچھ سے دیں۔ دن میں تین دفعہ دیں اس سے خواہ کتنے ہی دست آ رہے ہوں۔ خدا کے فضل سے بند ہو جاتے ہیں۔$    $ (۶۸) ھوالشافی : دھنیا لے کر اس کو گرم ریت میں دستور کے موافق بھون لیں۔ اور پھر اس کو باریک پیس لیں۔ خوراک ۶ ماشہ ہمراہ  دہی یا چھاچھ یا پانی دیں۔@$     @ خون کے دست آنا   	 اگر دستوں میں خون آتا ہو تو اس کے لیے نیچے لکھے ہوئے طریقہ سے دھنیاں استعمال کرائیں۔ اس سے بہت جلد خون بند ہو جاتا ہے۔   $ (۶۹)ھوالشافی :  دھنیا ۱ تولہ پانی میں سردائی کے طور پر گھوٹ چھان کر اور مصری ملا کر پلائیں بفضلہ ایک ہی روز میں بہت سا آرام ہو جاوے گا۔@$     @ معدہ کی کمزوری   	جس شخص کے معدہ میں غذا بہت کم ٹھہرتی ہو یعنی بہت جلد پاخانہ کے راہ اچھی طرح ہضم ہوئے بغیر نکل جاتی ہو تو ایسی صورت میں نیچے لکھا ہوا نسخہ برتیں۔   $ (۷۰) ھوالشافی :  دھنیا ۵ تولہ مرچ سیاہ ۲ تولہ نمک ۲ تولہ باریک پیس کر چورن بنا لیں خوراک صرف ۳ ماشہ کھانا کھانے کے بعد دیا کریں۔@$     @ جمالگوٹہ کا تریاق   	جمال گوٹہ ایک مشہور دوا ہے۔ جس کو لوگ جلاب دینے کے لیے استعمال کرتے ہیں۔ لیکن ایسے لوگ بہت کم ہیں جو اس کے مصلح سے واقف ہوں۔ چوں کہ جمال گوٹہ ایک بہت سخت جلاب ہے اس لیے بعض اوقات بعض شخصوں کو جلاب بند ہی نہیں ہوتا۔ اور وہ دستوں کے بند نہ ہونے کی وجہ سے جان سے مر جاتے ہیں۔ جلاب دینے والاحکیم ایسے خطرناک وقت میں پہلے ہی بھاگ جاتا ہے۔ افسوس ہے ایسے حکیموں پر اور ایسے لوگوں پر جو اناڑی حکیموں سے علاج کراتے ہیں۔   	ہم آپ کو نیچے ایک ایسی دوا بتاتے ہیں جس سے اگر مریض کو جمال گوٹہ کا جلاب چل گیا ہو تو فوراً بند ہو جاتا ہے۔ بڑی ہی بے نظیر دوا ہے۔ جس کو ہم نے اچھی طرح تجربہ کر کے دیکھا ہے اس نسخہ کے بیان کرنے سے پہلے تمہیں ایک حکایت سناتے ہیں جس سے تمہیں اس دوا پر بہت اعتماد ہو جائے گا۔   $ (۷۱) حکا یت   	ہمارے گائوں کی بات ہے کہ لالہ دیوی چند کے کارخانہ میں کام کرنے والوں میں سے دو تین شخصوں نے غلطی سے جمال گوٹہ کے مغزوں کو پستہ سمجھ کر کھا لیا۔ اب آپ ہی اندازہ  لگا لیں کہ جس کا ایک دانہ دس پندرہ جلاب لانے کی طاقت رکھتا ہے اس کا میوہ سمجھ کر کئی دانے کھا جانا کچھ ظلم نہ ڈھائے گا۔ چنانچہ تھوڑی دیر میں دل گھبرانے لگا تو انہوں نے خبر کی کہ خدا جانے ہم پستہ سمجھ کر کیا کھا گئے۔ فوراً لالہ جی کے آدمی مجھے بلا کر لے گئے نیز ڈاکٹر رگھوناتھ رائے صاحب کو بھی بلا لیا۔ ڈاکٹر صاحب نے تو صاف کہہ دیا کہ ہمارے ہاں اس کا کوئی خاص علاج نہیں صرف یہ ہے کہ انڈوں کی سفیدی کو دودھ میں پھینٹ کر پلائو لیکن اس نسخہ پر لالہ جی کا اعتقاد نہ جما۔   	البتہ میں پہلے سے ہی گھر سے دوا تیار کر کے لے گیا تھا۔ میں نے جاتے ہی اس دوا کی چٹکی چھاچھ سے دلانی شروع کر دی۔ بس جوں ہی دوا اندر پہنچی جمال گوٹہ سے پیٹ کی بھڑکی ہوئی آگ اور پیاس مروڑ وغیرہ کو آرام ہونا شروع ہو گیا۔ اور تھوڑی دیر کے بعد وہ تمام کے تمام جن کے اوسان خطا ہو رہے تھے بالکل تندرست ہو گئے۔ گو ایسے نسخوں کو حکیم لوگ اپنے سینہ کے اندر چھپا کر رکھا کرتے ہیں۔   	لیکن میں ایسے نسخے کو چھپا کر رکھنا گناہ سمجھتا ہوں۔ اگر تم کو کہیں ایسا موقعہ پڑ جائے تو ضرور اس نسخہ سے فائدہ اٹھانا اور نسخہ بتانے والے کے حق میں صرف دعا کر چھوڑنا۔ اللہ اللہ خیر صلا۔   نسخہ متبرکہ یہ ہے   ھوالشافی :  دھنیا ضرورت کے موافق لے کر خوب باریک پیس لیں اور اس میں سے ۱ ماشہ لے کر آدھ پائو دہی جس کو مصری سے میٹھا کر لیا ہو دے دیں۔ اور ۵۔۵ منٹ کے بعد اسی طرح ۱ ماشہ دھنیا پسا ہوا اور دہی مصری ملی ہوئی پلاتے رہیں۔ اگر شروع میں ایک دوبار قے آ کر نکل بھی جائے تو بھی پرواہ نہ کریں۔ بلکہ اسی طرح دیتے رہیں۔ آہستہ آہستہ خود ہی ہضم ہونے لگے گا۔ اس کے اندر پہنچتے ہی گھبراہٹ بے چینی دست و قے وغیرہ بند ہو جاتے ہیں۔ دوا کا استعمال اس وقت تک جاری رکھیں جب تک کہ بالکل آرام نہ ہو جائے۔   نوٹ :  اگر دہی بروقت نہ مل سکے تو چھاچھ گاڑھی سی دے دیں تو اس سے بھی کام چل جائے گا۔ پورا ہزار روپے کا نسخہ ہے یاد رکھنا۔@$     @ تبخیر معدہ   $ (۷۲)ھوالشافی : ایک مریض جو سوداوی امراض میں مبتلا تھا اس کو گرمی کے موسم میں شام کے وقت تبخیر ہونے اور معدہ  کی خرابی کے باعث اعصاب متاثر ہو کر سر درد کی شکایت ہو جاتی تھی۔ میں نے اس کو دھنیا پیس کر مصری ملا کر ایک ماشہ پانی کے ساتھ دیا۔ دوسرے دن مریض نے بتایا کہ مجھے آرام ہو گیا ہے۔$    $ (۷۳)جناب حکیم فرید احمد صاحب عباسی جنہیں اطباء نے بابائے طب کا لقب دے رکھا ہے فرماتے ہیں کہ تبخیر معدہ کے لیے میرے تجربہ میں مندرجہ ذیل چٹکلہ بہت مفید ثابت ہوا ہے۔   ھوالشافی :  کشنیز خشک کا سفوف ۱ تولہ‘ چینی کھانڈ ۹ تولہ خوب ہی کھرل کریں‘ خوراک ۱ ماشہ سے ۲ ماشہ تک۔@$  &    ----      	   ساتواں باب        & دل کی بیماریاں      	دل تمام وجود کا بادشاہ ہے اس کو بیماری لگ جانا بہت خطرناک ہے۔ نیز دل کی بیماری کا علاج عام طور پر قیمتی دوائیوں سے ہوا کرتا ہے۔ لیکن ہم بہت آسان سے نسخے لکھتے ہیں جن پر کچھ خرچ نہیں ہوتا۔   @ دل کا دھڑکنا   $ (۷۴)ھوالشافی :  دھنیاں ۵ تولہ کوٹ چھان کر مصری ۵ تولہ ملا کر رکھیں۔ اور روزانہ سات ماشہ سرد پانی کے ہمراہ کھایا کریں۔ ان شاء  اللہ ضرور دل کے دھڑکنے کو آرام ہو گا۔$    $ (۷۵)ھوالشافی :  دھنیا کو کوٹ کر رات کے وقت مٹی کے کورے کوزے کے اندر آدھ سیر پانی ڈال کر بھگو دیں۔ اور صبح مل چھان کر مصری ملا کر پلا دیں۔$    $ (۷۶)ھوالشافی :  کشنیز خشک کو سفوف کر کے چھ ماشہ صبح اور اسی قدر شام کو عرق بید مشک سے چند یوم کھلائیں۔   فوائد :  دل کے پھڑکنے کے لیے بہت مفید ہے۔$    $ (۷۷)ھوالشافی :  صرف وقتی ضروریات کے لیے آب کشنیز میں صندل کو گھوٹ کر دل کے مقام پر ضماد کریں۔$    $ (۷۸)ھوالشافی : کشنیز اور کافور کو عرق گلاب میں گھوٹ کر دل کے مقام پر لگائیں۔   فوائد :  کچھ دیر کے لیے دل کو سکون ہو گا۔$    $ (۷۹) ورم قلب   ھوالشافی :  کافور تین ماشہ‘ صندل ۳ ماشہ‘ کشنیز ۱ تولہ باریک پیس کر برف کے پانی سے طلاء کریں۔ ان شاء اللہ فوراً فائدہ ہو گا۔$    $ (۸۰) پیاس   ھوالشافی : دھنیا خشک ۲ تولہ کوٹ کر مٹی کے کورے کوزے میں ڈال کر آدھ سیر پانی میں رات کو بھگو رکھیں۔ اور صبح کے وقت ململ کے صاف رومال سے پن کر اور مصری ملا کر مریض کو تھوڑا تھوڑا پلا دیں۔ اس سے بفضلہ پیاس بند ہو گی۔ خواہ پیاس گرمی کے بخار کی وجہ سے ہو یا ویسے ہر طرح سے فائدہ بخش ہے۔$ @ &    ----      	   آٹھواں باب        & مردوں کی خاص بیماریاں      @ جریان یعنی دھات گرنا   	اگر پیشاب سے پہلے یا درمیان یا پیچھے سفید سفید رنگ کی رطوبت سے پیشاب مل کر نکلے تو اس کو جریان کہتے ہیں۔ یہ بہت بری بیماری ہے جو آدمی کو گھن کی طرح اندر ہی اندر کھا جاتی ہے۔ مریض خواہ کتنی ہی عمدہ غذا کھائے اس کو ذرا بھر اثر نہیں کرتی۔@    @  احتلام   	خواب میں ناپاک ہو جاتے کو احتلام کہتے ہیں۔ یہ مرض عام طور پر اس وقت ہوتا ہے جب انسان کو دن میں برے برے خیال آتے رہتے ہوں۔ یا  …میں گرمی پیدا ہو گئی ہو۔ دونوں بیماریوں کے لیے ایک ہی بالکل آسانی سے بنتے والا نسخہ نیچے لکھا جاتا ہے۔   $ (۸۱) جر یان احتلام کے لیے خوشبو دار میٹھی دوا   	اس نسخہ کو دہلی کے ایک خاندانی حکیم صاحب بنایا کرتے ہیں جو آج کل لاہور میں مطب کرتے ہیں۔ وہ اس دوا کی ایک خوراک دوآنہ میں دیا کرتے ہیں چونکہ دوا کی شہرت ہو چکی ہے اس لیے لوگ خوشی سے لے جاتے ہیں۔ حالانکہ لاگت ایک پیسہ بھی نہیں آتی۔   ھوالشافی :  دھنیاں باریک کوٹ چھان کر برابر مصری ملا لیں بس دوا تیار ہے۔ خوراک صرف ۶ ماشہ صبح کے وقت سرد پانی سے کھلایا کریں سات روز ہر طرح کافی ہے۔ اس کی دو تین خوراک سے ہی جریان آنا بند ہو جاتا ہے۔ لیکن احتیاط کے طور پر سات روز تک استعمال کرائیں۔ گرم چیزوں سے پرہیز لازم ہے۔$    $ (۸۲) نفس کو قا بو میں کرنے کا نسخہ   	جوانی کے دنوں میں مرد ہو خواہ عورت ہر ایک کے دل میں طرح طرح کے خیالات شیطانی اٹھتے رہتے ہیں۔ ان کا اصل علاج تو یہی ہے کہ شادی کرو جائے۔ لیکن بعض موقعہ  چند مجبوریوں کی وجہ سے شادی نہیں کرائی جاتی تو ایسے وقت میں نفس کے قابو رکھنے اور عزت سے دن گزارنے کے لیے نیچے ایک بے نظیر نسخہ لکھا جاتا ہے۔ جس کے چند روز کے استعمال سے برے خیالات کا اٹھنا بند ہو جاتا ہے۔   ھوالشافی :  دھنیا ایک تولہ‘ کافور ۲ ماشہ‘ گوند کیکر ۲ ماشہ تمام کو باریک پیس کر پانی کے ذریعے گولیاں چنے کے برابر بنائیں‘ خوراک ۳ سے ۴ گولی صبح شام۔ اوپر سے دھنیا ایک تولہ پانی میں ٹھنڈائی کے طور پر پسا ہوا مصری ملا کر پلایا کریں۔   فوائد :  آٹھ دس روز میں گندے خیالات کا اٹھنا قطعاً بند ہو جاتا ہے۔   نوٹ :  بعض لوگوں کا خیال ہے کہ چند روز دھنیاں استعمال کرنے سے انسان کی شہوت بالکل فرو ہو جاتی ہے۔ لیکن یہ غلط ہے۔ گو اس سے چند روز کے لیے فرو ہو جاتی ہے لیکن پھر جب مقوی و محرک ادویات کا استعمال کیا جائے تو پھر ازسر نو عود کر آتی ہے۔ اس لیے بلا جھجک اس سے فائدہ حاصل کرنا چاہیے۔$    $ (۸۳)ھوالشافی :  کشنیز خشک چھ ماشہ کو سفوف کریں۔   استعمال:- نیلوفر کے شربت کے ساتھ ہذا سفوف استعمال کریں۔   فوائد :  احتلام‘ جریان‘ یرقان کے لیے مفید ہے۔$    $ (۸۴)ھوالشافی :  تخم کاہو‘ تخم کاسنی‘ تخم دھنیا‘ تخم خرفہ ہر ایک ایک تولہ۔ پانی میں پیس کر شربت نیلوفر دو تولہ ملا کر پلائیں۔ مفید ہے۔$ @    @ خصیوں کا ورم   $ (۸۵)ھوالشافی :  خصیوں کے ابتدائی ورم میں کشنیز سبز یا خشک کا ضماد بھی مفید ہے۔ اسے پانی میں پیس کر نیم گرم کر لیں اور لگاتے رہیں۔$    $ (۸۶)ھوالشافی : اگر خصیوں پر ورم آ جائے تو اس کے لیے کشنیز کا لیپ مفید ہے۔ اس کا طریقہ یہ ہے کہ سبز دھنیا اور مویز منقیٰ کو شہد خالص میں پیس کر مقام مائوف پر ضماد کریں۔ ان شاء اللہ چند بار کے استعمال سے فائدہ ہو گا۔$    $ (۸۷) ذکاوت حس   ھوالشافی :  کشنیز ۵ تولہ‘ موصلی سفید ۵ تولہ‘ مصری ہم وزن شامل کر کے سفوف تیار کریں۔   ترکیب استعمال :  تین ماشہ سے پانچ ماشہ تک حسب حالات مزاج استعمال کرائیں۔ اس نسخہ سے منی کی حدت کم ہو جاتی ہے۔ اس طرح ذکاوت حس کی اصلاح ہوتی ہے۔ نیز مقوی ہے۔$    $ (۸۸) معجون دافع سرعت   ھوالشافی :  کشنیز خشک ۱۰ تولہ‘ پوست ہلیلہ زرد‘ پوست بھیڑہ‘ ہلیلہ سیاہ‘ آملہ‘ منقیٰ ہر ایک ۵ تولہ کوٹ چھان کر روغن بادام سے چرب کر کے کشمش ڈیڑھ پائو۔ قند سفید ۳ پائو کا قوام بنا کر معجون تیار کریں اور ۶ ماشہ تا ۱ تولہ صبح شام ہمراہ دودھ استعمال کریں۔   فوائد :  سرعت انزال کو دور کرتی ہے۔ منی کو گاڑھا کرتی اور پیشاب کی نالی کو کشادہ ہو جانے کے لیے مفید و مجرب ہے۔$ @ &    ----      	    نواں باب        & مثانہ اور مقعد کی بیماریاں      @  سوزاک   $ (۸۹)ھوالشافی : دھنیا خشک ایک پائو‘ الائچی سبز ۲ تولہ دونوں کو کوٹ کر رات بھر چار سیر پانی میں بھگو چھوڑیں۔ صبح ۴ بوتل عرق کشید کریں۔ اور آدھ پائو صبح آدھ پائو شام کو بارہ روز تک پیتے رہیں۔ ہر قسم کے سوزاک میں مفید ہے۔ جلن اور ٹیس تو دوسرے ہی روز بند ہو جاتی ہے۔$    $ (۹۰)ھوالشافی :  یہ سفوف بھی ابتدائی سوزاک میں نہایت مفید ہے۔ الائچی سبز ایک تولہ‘ دھنیا خشک تین تولہ‘ ہلدی کی گرہ دو تولہ‘ مصری یا کھانڈ چھ  تولہ کوٹ چھان کر رکھیں اور چھ ماشہ صبح و شام کو بکری کے دودھ یا کچی لسی سے کھاتے رہیں اکسیر ہے۔$    $ (۹۱) ھوالشافی :  کشنیز سبز کا پانی نچوڑ کر بقدر ایک تولہ مصری کے شربت میں ملا کر پلانا سوزاک و سوزش بول میں مفید ہے۔   (۹۲) ھوالشافی :  ہرے دھنیے کا پانی تانبے کے بے قلعی برتن میں ڈال کر ببول کے سبز ڈنڈے سے حل کریں جب قدرے گاڑھا ہو جائے تو پچکاری لیں۔$    $ (۹۳) ھوالشافی :  پھٹکڑی بریاں ڈیڑھ ماشہ کو شیرہ کشنیز خشک ۶ ماشہ کے ساتھ کھائیں۔   فوائد :  سوزاک کے لیے مجرب ہے۔$ @    @  پیشاب کا جل کر آنا   $ (۹۴) ھوالشافی :  اگر پیشاب جل کر آتا ہو تو اس کے لیے بھی دھنیا بہت مفید ہے۔ ترکیب یہ ہے کہ دھنیا ۶ ماشہ لے کر پانی میں گھوٹ کر چھان لیں اور اس میں مصری اور بکری کا دودھ ملا کر پیٹ بھر کر پلا دیں۔ دن میں دو دفعہ دینا چاہیے۔ ان شاء اللہ دو تین دن میں پیشاب کی جلن دور ہو جائے گی۔$    $ (۹۵) ھوالشافی :  آب کشنیز سبز ایک تولہ میں لعاب اسبغول ملا کر پینا نہایت مفید ہے۔ یا اسبغول ایک تولہ کو شیرہ کشنیز خشک چھ ماشہ کے ساتھ کھانا بہت مفید ہے۔   مفید:- اس سے پیشاب کی جلن (سوزش) بند ہو جاتی ہے۔$    $ (۹۶) نیند میں پیشاب نکل جا نا   ھوالشافی :  گرمیوں کے دنوں میں کشنیز گھوٹ کر استعمال کرنے سے احتلام‘ جریان اور مثانہ کی کمزوری کو بہت فائدہ ہوتا ہے۔ نیز رات کو بستر میں پیشاب نکلنے کے لیے بھی مفید ہے۔$       $ (۹۷) درد سوزش مثا نہ   ھوالشافی :  خشک دھنیا ایک تولہ پانی میں پیس کر مصری سے میٹھا کر کے پلائیں۔ یا اسے باریک کوٹ کر کھانڈ کے شربت سے کھلائیں۔$    $ (۹۸) بواسیر کا خون بند کرنا   	اگر بواسیر کا خون سیاہ رنگ کا ہو تو اس کو بند کرنے کی کوشش نہ کریں۔ البتہ جب سرخ رنگ کا خون نکلتا ہو اور اس سے دن بدن مریض کمزور ہوتا چلا جا رہا ہو تو اس وقت خون بند کرنے کی دوا کرنی چاہیے۔ ایک نسخہ نیچے لکھا جاتا ہے۔$    $ (۹۸) ھوالشافی :  دھنیا ۶ ماشہ آدھا پائو پانی میں گھوٹ چھان کر‘ مصری ۳ تولہ بکری کا دودھ پائو بھر بار بار اوٹا کر نیچے اوپر کر کے پلائیں۔ اس سے بفضلہ بواسیر کا خون بند ہو جاتا ہے۔$ @ &    ----      	    دسواں باب        & متفرقات      @  حیض کی کثرت   	بعض اوقات عورتوں کو خون حیض بہت زیادہ مقدار میں آنے لگتا ہے۔ اور وہ کسی طرح نہیں تھمتا۔ مریضہ کو بے حد کمزوری ہو جاتی ہے۔ ایسے موقعہ پر نیچے لکھا ہوا نسخہ بنا کر استعمال کرانا چاہیے۔   $ (۹۹) ھوالشافی :  دھنیا ۶ ماشہ آدھ سیر پانی میں جوش دیں۔ جب آدھا پانی جل جاوے تو اتار کر مصری ملا کر نیم گرم پلاویں۔ اس سے بفضلہ تین چار خوراک میں آرام ہو جاتا ہے۔$    $ (۱۰۰) حاملہ عورت کی قے   ھوالشافی :  حمل کے دنوں میں عورت کو اکثر صبح کے وقت قے آیا کرتی ہے۔ جس کی وجہ سے عورت کو بہت تکلیف ہوتی ہے۔ اس کو دور کرنے کے لیے چاولوں کے پانی میں دھنیا بقدر ۶ ماشہ گھوٹ چھان کر اور مصری سے میٹھا کر کے پلانا چاہیے۔$    $ (۱۰۱) بچہ آسا نی سے پیدا ہو   ھوالشافی : جس عورت کے بچے رکاوٹ اور تکلیف سے پیدا ہوتے ہوں ان کے لیے چاہیے کہ درد ذہ کے وقت ران پر کشنیز کے سبز پتے یا اس کی جڑ لا کر باندھ دیں۔ اس کے باندھنے سے خدا کی عنایت سے بچہ بہت آسانی سے پیدا ہو جاتا ہے۔$    $ (۱۰۲) اسقاط حمل   ھوالشافی :  جس عورت کا حمل ساقط ہو جاتا ہو اگر وہ ابتدا سے لے کر انتہا تک صبح کے وقت دھنیے کے اکیس دانے اور شام کے وقت زیرہ سیاہ کی دو چٹکیاں ٹھنڈے پانی سے نگل لیا کریں تو ان شاء اللہ اسقاط نہ ہو گا۔ اور وقت معین پر بچہ صحیح و سالم تندرست و توانا پیدا ہو گا۔$    $ (۱۰۳) شراب کا نشہ دور کر نے کا چٹکلہ   ھوالشافی :  دھنیا خشک (کشنیز) پیس کر برابر مصری ملا کر تھوڑا تھوڑا کھلانے سے شراب کا نشہ ٹوٹ جاتا ہے۔$    $ (۱۰۴) پیاز کی بدبو دور کرنا     پیاز کھانے سے جو بدبو آیا کرتی ہے اس کو دور کرنے کے لیے دھنیا بہت لاجواب چیز ہے۔ پیاز کھانے کے بعد دھنیا چبا لیں اس سے فوراً بدبو دور ہو جائے گی۔ اور منہ سے کشنیز کی خوشبو آنے لگ جائے گی۔$       $ (۱۰۵) چیچک کے دانے سے آنکھوں کو بچا نے کی تد بیر   ھوالشافی : چیچک کے دانے جب آنکھوں میں نکل آتے ہیں تو اس سے لوگوں کی نظر بالکل چلی جاتی ہے۔ اس لیے چاہیے کہ بچے کی آنکھوں میں کبھی کبھی سبز کشنیز کا پانی ڈال دیا کریں۔ خصوصاً ان دنوں میں جن میں چیچک کی وبا پھیل رہی ہو تو ضرور آنکھوں میں ڈالتے رہیں۔ اس سے آنکھ محفوظ رہے گی۔$    $ (۱۰۶) ھوالشافی :  کشنیز کے پانی میں سرمہ کو کھرل کریں اور بطور سرمہ آنکھوں میں لگائیں۔   فوائد :  بدن پر چیچک کے دانے نکلنے سے محفوظ رہتا ہے۔$ @    @ ورم یعنی سوج   $ (۱۰۷) ھوالشافی :  اگر بدن کے کسی حصہ پر ورم آ گیا ہو جس میں گرمی سی محسوس ہوتی ہو تو اس پر کشنیز سرکہ میں باریک پیس کر لیپ کیا کریں۔ ان شاء اللہ تعالی ورم بہت جلد اتر جائے گا۔$    $ (۱۰۸) ھوالشافی : کشنیز کے سبز پانی میں صاف کپڑا تر کر کے اوپر رکھ دیں اور جب خشک ہو جایا کرے تو پانی ڈال کر تر کر دیا کریں۔ بہت مفید ہے۔$    $ (۱۰۹) ھوالشافی :  خشک دھنیا اور کھانڈ ہم وزن پیس کر ٹھنڈے پانی سے ایک تولہ سے دو تولہ کھلاتے رہیں۔$ @    @  چھپاکی   $ (۱۱۰) ھوالشافی : سبز یا خشک دھنیے کو پانی میں پیس کر طلاء کیا جائے اور اسی کو مناسب مقدار میں کھلایا کریں تو چھپا کی دور ہو جاتی ہے۔$    $ (۱۱۱) ھوالشافی : اکثر حکماء کا تجربہ ہے کہ ہرے دھنیے کا ایک چھٹانک پانی آدھ پائو شہد میں ملا لیں۔ اور اسے سات حصوں میں تقسیم کر کے صبح و شام ایک حصہ پئیں تو پرانی سے پرانی پتی (چھپاکی) دور ہو جاتی ہے۔$    $ (۱۱۲) ناسور کو د ھونا   ھوالشافی :  مسور اور دھنیا سرکہ میں جوش دے کر کلیاں کرنا‘ ناسور کا عجیب علاج ہے۔$    $ (۱۱۳) زخم میں سے خون بند کرنا   ھوالشافی : اگر زخم سے خون بند نہ ہوتا ہو تو اس کے لیے دھنیا خوب اچھی طرح باریک پیس کر زخم کے اوپر برک دیا کریں۔ اس سے خون فوراً بند ہو جاتا ہے۔$    $ (۱۱۴) یرقان   ھوالشافی : سبز دھنیے کا پانی مریض یرقان کی آنکھوں میں ٹپکاتے اور ناک میں سرکتے رہیں تو یرقان کی زردی دور ہو گی۔$    $ (۱۱۵) بھڑ کے زہر کا تر یاق   ھوالشافی :  اگر بھڑکے کاٹتے ہی دو تین پھانکے کشنیز کے سرد پانی سے چبا لیں تو زہر اثر نہیں کرتا۔ بالکل آسان چٹکلہ ہے جو کہ بھڑکے کاٹے کو مفید ہے۔ نیز سبز دھنیے کا پانی اور سرکہ ملا کر لگانے سے بھی بھڑکا زہر اتر جاتا ہے۔$    $ (۱۱۶) بھلاوہ کے زہر کا علاج   ھوالشافی : اگر بھلاوہ کا تیل بدن پر لگ جاوے تو اس سے بدن پر سوزش اور پھنسیاں سی ہو جاتی ہیں۔ اس کو تسکین (آرام) دینے کے لیے سبز دھنیے کا پانی لگا دیں۔ اس سے خدا کی عنایت سے زہر کا اثر دور ہو کر ٹھنڈ پڑ جائے گی۔$ @    @ سرطان   	 سرطان ایک انتہائی خوفناک قسم کا مرض ہے جس کا علاج اطبائے جدید ابھی تک دریافت نہیں کر سکے۔ یونانی حکماء کے پاس اس کے چند موثر نسخے موجود ہیں۔ یہ نسخہ بھی انہیں میں سے ایک ہے اور ہر قسم کے سرطان کے لیے مفید ہے۔   $ (۱۱۷) ھوالشافی :  سبز دھنیا کو سیسے کے کھرل میں کوٹ کر اس کا رس نکال لیں اور ہم وزن روغن گل شامل کر کے سیسہ کے ڈندا کے ساتھ ہی خوب رگڑیں۔ اور سرطان پر ضماد کریں۔ ایک ماہ کے مسلسل استعمال سے ان شاء اللہ مفید نتائج برآمد ہوں گے۔$ @    @ جوڑوں کا درد   $ (۱۱۸) ھوالشافی :  گرمیوں میں اگر گرمی کی شدت کی وجہ سے جوڑوں میں درد شروع ہو جائے تو تخم دھنیا چار ماشہ ایک تولہ چینی شامل کر کے کھائیں۔ چند بار کے استعمال سے ان شاء اللہ درد رفع ہو جائے گا۔$ @       @ کشتہ ہڑتال گئوونتی   $ (۱۱۹) ھوالشافی :  گئوونتی ایک عام اور سستی ملنے والی دوائوں میں سے ہے۔ اگرچہ ہمارے عوامی دور میں بجز انسانی جان کے کوئی شے سستی نہیں ہے۔ گرانی نے غریبوں اور متوسط الحال لوگوں کی کمر توڑ رکھی ہے۔ مگر پھر بھی اس کی قیمت غنیمت ہے۔ اس کے کشتہ کرنے کو تو بس اتنا ہی کافی ہے کہ گئوونتی کی ایک تولہ دو تولہ کی ڈلی لے کر انگاروں میں رکھ دیجئے اور سرد ہونے پر پھولی ہوئی کشتہ شکل میں نکال لیجئے۔ مگر ہم اس کے اثرات کو بڑھانے کے لیے یہاں ایک مجرب ترکیب پیش کرتے ہیں جو کہ موسم گرما اور گرمی کی تمام بیماریوں کے لیے آب حیات شے ہے۔ آپ اس کو ذیل کے طریقہ سے کشتہ تیار کر کے پیش بہا فائدہ اٹھائیے۔   ھوالشافی :  کشنیز سبز کے پودے کا نغدہ اور اگر نہ مل سکے یا موسم نہ ہو تو پھر خشک کشنیز پائو بھر لے کر پانی کی آمیزش سے خوب گھوٹیں۔ اور اس کا گولا سا بنا لیں اور اس کے اندر ۵ تولہ کی ڈلی رکھ کر کوزہ میں بند کر دیں۔ اس پر اپلوں میں پھونک دیں اور سرد ہونے پر کھیل کی طرح کشتہ برآمد کر لیں اور اسے کھرل میں پیس کر شیشی میں سنبھال رکھیں۔   خوراک :  اس کی ۲ رتی سے ۱ ماشہ تک ہے۔   	 موسم گرما میں شربت صندل یا دودھ کی لسی سے دیں۔   فوائد :  بخار جو گرمی سے ہوا ہو‘ گرمی کا سر درد‘ گرمی سے دل دھڑکتا ہو‘ گرمی کی وجہ سے وہات آتی ہو‘ حیض کا خون زیادہ مقدار میں آتا ہو بواسیر کا خون رکنے میں نہ آتا ہو‘ نکسیر باربار پھوٹتی ہو‘ قے کے ذریعے خون آتا ہو‘ ہاتھ پائوں کے تلوے جلتے ہوں سب کے لیے اکسیر ہے۔   نوٹ : چونکہ ہڑتال کا کشتہ ایک طرح کا چونا پن جاتا ہے۔ اس لیے اس میں دو گنا کھانڈ ملا کر استعمال کرانا چاہیے۔ ورنہ زبان اور منہ پر آبلے پڑ جائیں گے۔ یا پانی اورلسی میں حل کر کے پلانا چاہیے۔$ @ &    ----