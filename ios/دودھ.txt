   
   
   جملہ حقوق بحق ناشر محفوظ ہیں
   
   	کتاب کا نام		خواص دودھ
   	مصنف			استاذ الحکما حکیم محمد عبداللہ 
   	چوبیسواں ایڈیشن		مئی  ۲۰۰۷ء
   	مطبع			گنج شکر پریس
   	ناشر			عروہ وحیدسلیمانی
   	تعداد			۱۱۰۰
   	قیمت			۔/۳۰ روپے
   
   ملنے کا پتہ
   
   ادارہ مطبوعات سلیمانی
   رحمان مارکیٹ‘ غزنی سٹریٹ‘ اردو بازار لاہور۔ فون : ۷۲۳۲۷۸۸
   	E.mail: idarasulemani@yahoo.com            
   
   عرض ناشر
   
   دودھ ایک مفید اور مؤثر مشروب ہے۔ اور زمانہ قدیم ہی سے انسانی غذا کے ایک اہم جزو کی حیثیت سے استعمال کیا جاتا ہے۔ پنجاب میں خصوصاً اور پاکستان و بھارت کے دیگر صوبوں میں بالعموم آج سے کچھ عرصہ پیشتر تک مہمانوں کی تواضع دودھ ہی سے کی جاتی تھی۔ اور دیہاتوں میں یہ رواج اب تک موجود ہے۔ دودھ اور گھی کے وافر استعمال کی وجہ سے ہی دیہاتی لوگوں کی صحت شہریوں کی نسبت بدرجہا بہتر ہوتی ہے۔ حالانکہ زندگی کی دیگر آسائشوں سے وہ یکسر محروم ہیں۔
   یہ کتاب اسی مقصد کے پیش نظر لکھی گئی ہے کہ ہمارے ملک کے افراد خدائے نعم کی ان نعمتوں سے بہرہ ور ہوں جو اس نے ہمارے لیے بنائی ہیں‘ جو ہمارے ملک کی سوغات ہیں اور ان مشروبات سے بچیں جو ہماری صحت کو خراب کرنے کے لیے مغربی ممالک سے درآمد کیے گئے ہیں۔
   والسلام		
   عبدالوحید سلیمانی 
   ۱۴ اگست ۱۹۷۵ء
   ---
   ترتیب
   دودھ کا تعارف
   سر کی بیماریاں
   آنکھوں کی بیماریاں
   ناک اور کان کی بیماریاں
   منہ‘ دانت اور حلق کی بیماریاں
   سینہ اور پھیپھڑے کی بیماریاں
   معدہ اور آنتوں کی بیماریاں
   دل کی بیماریاں
   جگر اور تلی کی بیماریاں
   گردہ‘ مثانہ اور مقعد کی بیماریاں
   جلد اورجوڑوں کی بیماریاں
   بخار
   مردوں کی خاص بیماریاں
   عورتوں کی خاص بیماریاں
   بچوں کی بیماریاں
   متفرقات
   کشتہ جات
   
   خواص دودھ
   
        پہلا باب 
		
   & دودھ کا تعارف
   @ مختلف نام
   	$ اردو 	دودھ  	بنگلہ  	دودھی 
   	سندھی  	کھیر  	بلوچی 	شیر
   	پشتو  	پٹی  	پنجابی  	دودھ 
   	عربی  	لبن  	فارسی  	شیر  
   	سنسکرت 	دگدھ 	ہندی 	دودھ
   	گجراتی 	دودھ 	لاطینی 	لیکٹس (Lectus)
   	انگریزی 	ملک     (Milk) $
   @ دود ھـ کیا ہے
   $اطبائے کرام اس بات پر ابھی تک متفق نہیں ہو سکے کہ دودھ کیا ہے۔ بعض کے نزدیک یہ خون ہے اور بعض کے نزدیک نہیں ہے۔ دونوں گروہوں کے خیالات اور دلائل کا خلاصہ ذیل میں میں تحریر کیا جاتا ہے۔
   دود ھـ خون نہیں
   دودھ خون نہیں ہے۔ بلکہ حیوان جو خوراک یا غذا کھاتا ہے وہ اس کے معدے میں پہنچ کر رس (کیلوس) میں تبدیل ہو جاتی ہے۔ اس سے دودھ کا حصہ پستانوں کی رگیں کھینچ لیتی ہیں۔ اس میں خون کا شائبہ تک نہیں ہوتا۔
   د لیل
    کسی بھی دودھ دینے والے جانور کو گھاس کھلائیے اور تین گھنٹے بعد دودھ نکالیے تو لازمی طور پر اس میں گھاس کی بو پائی جائے گی۔ بعض اوقات تو دودھ میں ہریا ول بھی آ جاتی ہے۔ جس سے معلوم ہوا کہ دودھ خون سے نہیں بلکہ سبزی اور چارہ سے بنتا ہے۔ علاوہ ازیں یہ بات خلاف عقل معلوم ہوتی ہے کہ ایک دن میں دس پندہ سیر خون پیدا ہو کر دودھ بنے۔$ 
   @ دود ھـ خون ہی کا بدلا ہوا رنگ ہے
   $ دوسرا گروہ اس بات کا قائل ہے کہ دودھ خون ہی کا بدلا ہوا رنگ ہے۔ وہ کہتے ہیں :
   کہ جس وقت جنین والدہ کے شکم میں ہوتا ہے۔ اس وقت اس کو خوراک خون حیض سے ہی ہوا کرتی ہے۔ یہی وجہ ہے کہ حمل ٹھہر جانے کے بعد ایام ماہواری بند ہو جاتے ہیں۔ بچے کی پیدائش کے بعد وہی خون دودھ کی شکل میں تبدیل ہو کر بچے کی غذا بنتا ہے اور پھر بچے کے جگر میں جا کر خون میں مستحیل ہو جاتا ہے ۔ فتبارک اللہ احسن الخالقین  
   دلیل نمبر ۱ : کسی قصاب کی دوکان سے ذبح شدہ بکری کا تازہ تازہ شیردان لے لیں اور درمیان سے شگاف دے کر اس میں گرم گرم خون بھر دیں۔ پھر اس کے اوپر مضبوط ٹانکے لگا کر چمڑے کی تھیلی میں لپیٹ کر گرم خاکستر میں دبا دیں۔ دو گھنٹہ بعد نکالیں۔ خون دودھ میں تبدیل ہو چکا ہو گا۔
   دلیل نمبر ۲ :  بعض امراض میں ایسا ہوتا ہے۔ کہ پستانوں میں وہ جوہر کم ہو جاتا ہے جو خون کو دودھ میں تبدیل کرتا ہے اور اس وقت پستانوں سے خون آنے لگتا ہے۔ پس ثابت ہوا کہ دودھ دراصل خون ہی ہے۔ مگر قادر مطلق کی کاریگری سے لطیف اور خوش ذائقہ ہو جاتا ہے۔
   اطبائے کرام کے دونوں نقطہ ہائے نظر آپ کے سامنے رکھ دیے ہیں۔ لیکن اپنی طرف سے میں نے فیصلہ نہیں دیا اور نہ ہی میں اس جھنجھٹ میں پڑنے کی ضرورت سمجھتا ہوں۔ کیونکہ دودھ خون سے بنا ہو یا گھاس سے ہم نے تو یہ دیکھنا ہے کہ اس کے پینے کا وجود انسانی پر کیا اثر ہوتا ہے۔$ 
   @ افعال و خواص
   $ دودھ میٹھا‘ معتدل‘ قبض کشا اور قدرے دست آور ہوتا ہے۔ جوانی کو تادیر قائم رکھتا ہے۔ اکثر قسم کے بخار‘ دل کے امراض‘ سنگرہنی‘ یرقان اور شدت پیاس کے لیے انتہائی مفید غذا ہے۔ ہر عمر کے انسان کے علاوہ دیگر جانداروں کے لیے بھی آب حیات ہے۔ دودھ ٹوٹی ہڈیوں کو جوڑنے والا‘ عمر بڑھانے والا‘ قوت باہ پیدا کرنے والا اور رسائن بدن ہے۔ پیٹ درد‘ لقوہ‘ بائو گولہ‘ امراض مثانہ‘ بواسیر‘ تھکن‘ اضمحلال‘ اسہال اور اعصابی کمزوریوں کے لیے فائدہ مند ہے۔ اس کے استعمال سے دماغ کو تقویت پہنچتی ہے۔ اس لیے طالب علموں‘ اساتذہ‘ علماء ‘وکلاء‘ ادباء اور صحافیوں کے لیے دودھ انتہائی اہم غذا ہے اور انہیں اس سے ضرور فائدہ اٹھانا چاہیے۔$ 
   @ تار یخ :
   $خداوندکریم نے اپنی مخلوق کے لیے دودھ کو ایک نعمت غیر مترقبہ بنایا ہے۔ انسان جس وقت عالم ہست میں قدم رکھتا ہے تو سب سے پہلے جس غذا کو استعمال کرتا ہے وہ ماں کا دودھ ہے۔ قادر مطلق نے انسان کو جس قدر نعمتیں عطا کی ہیں ان میں دودھ کو ایک نمایاں مقام حاصل ہے۔ زمانہ قدیم سے ہی دودھ کو ایک مکمل غذا سمجھا جاتا رہا ہے۔ اس لیے دودھ اور اس سے حاصل کی ہوئی اشیاء گھی‘ مکھن‘ پنیر‘ دہی اور لسی ابتداء ہی سے ہماری غذا کا جزو لاینفک بنی ہوئی ہیں۔ چنانچہ برصغیر کے ابتدائی لوگوں کی صحت کا راز کے موضوع پر ایک مغربی سائنس دان نے تحقیق کی اور لکھا کہ دودھ کا استعمال ان کی تندرستی کا اصل سبب تھا۔ دودھ ہی کی وجہ سے ہندوئوں نے گائے کو ماتا کا درجہ دیا ہوا ہے اور وہ اس کی پرستش کرتے ہیں۔ اسلام نے بھی دودھ کو بہترین غذا قرار دیا ہے۔ رسول اکرم صلی اللہ علیہ و سلم طبیب روحانی و جسمانی نے دودھ کو بے حد سراہا ہے۔ چنانچہ جب کبھی آپ دودھ نوشی فرماتے تو یہ دعا کرتے ۔ (اللھم بارک لنافیہ و زدنا منہ) (اے اللہ اس میں برکت ڈال اور ہمیں زیادہ دے) اللہ تعالی نے اپنے پسندیدہ بندوں کو جنت کی بشارت دی ہے اور احادیث میں آتا ہے کہ جنت میں دودھ اور شہد کی نہریں ہوں گی۔
    تفسیر زاہدی میں درج ہے کہ رسول اکرم صلی اللہ علیہ وسلم نے فرمایا کہ اپنے بچے کو احمق اور فاحشہ عورتوں سے دودھ نہ پلوائو۔ کیونکہ دودھ کا اثر بچہ کے جسم اور اخلاق پر پڑتا ہے۔
    حضرت عبداللہ ابن عباس ؓ روایت کرتے ہیں کہ رسول اکرم ؐ  کو پینے کی چیزوں میں سے دودھ بہت مرغوب تھا۔
    صحیح بخاری میں ہے کہ استسقا میں رسول اللہ ؐ اونٹنی کا دودھ اور پیشاب ملا کر دیتے تھے جس سے مریض تندرست ہو جاتے تھے۔ اس سے اندازہ لگایا جا سکتا ہے کہ دودھ کیسی چیز ہے۔ صرف یہی نہیں کہ دودھ انسانی غذا کا جزو اعظم ہے بلکہ اس سے مختلف بیماریوں کا علاج بھی بطریق احسن کیا جاتا ہے۔ عمدہ صاف اور خالص دودھ میں بے پناہ غذئیت ہوتی ہے اور اس کے استعمال سے انسانی جسم پر جتنا گوشت پیدا ہوتا ہے اور کسی چیز سے پیدا نہیں ہوتا۔ رات کو سوتے وقت ایک گلاس دودھ کے پینے سے بد خوابی جاتی رہتی ہے۔ چنانچہ دودھ سے علاج ایک مستقل فن بن چکا ہے۔ امریکہ میں ایسے متعدد شفا خانے قائم ہو چکے ہیں جہاں ہر مرض کا علاج دودھ سے کیا جا سکتا ہے۔$ 
   @ دودھ کے لیے اب انسان گائے بھینسوں کا محتاج نہیں رہا
   $از مائیکل و لیمز : دودھ کی پیداوار پر برطانیہ میں ۱۹۶۴ء سے تجربات کیے جا رہے تھے اور اب دنیا بھر کے لوگ نہایت اشتیاق سے اس کیمیاوی دودھ کا انتظار کر رہے ہیں۔ جس کی فروخت برطانیہ میں تیزی سے بڑھتی جا رہی ہے۔ یہ کیمیائی دودھ جس کا نام ’’پلامل‘‘ رکھا گیا ہے۔ قدرتی اور اصلی دودھ کا بالکل صحیح بدل ہے۔ پلامل بنانے والی کمپنی کا نام پلانٹ ملک لمیٹڈ ہے۔ برطانیہ میں بکنگھم شائر میں واقع ہے ۔ اس کمپنی کے منتظمین کا کہنا ہے کہ یہ دودھ ہر طرح استعمال کیا جا سکتا ہے۔ خواہ آپ خالص دودھ کے طور پر استعمال کریں یا کسی چیز میں ملا کر۔ اگرچہ یہ نیا دودھ بظاہر قدرتی دودھ سے بہت ملتا جلتا ہے لیکن ذائقہ میں ذرا مختلف ہے۔ یہ دودھ بند ڈبوں میں فروخت کیا جاتا ہے اور وقت فروخت اس کی طاقت دگنی ہوتی ہیں یعنی جتنی مقدار میں آپ دودھ خریدیں اتنا ہی پانی ڈالنے سے یہ بالکل قدرتی دودھ کی شکل اختیار کر لے گا۔ اس میں شکر تقریباً ۲ فیصدی‘ نباتاتی پروٹین سوا تین فیصدی اور نباتاتی چکنائی بھی سوا تین فیصدی ہوتی ہے۔ یہ کیمیاوی دودھ ان سیال مادوں سے بنایا جاتا ہے جو مختلف پودوں سے کشید کیا جاتا ہے۔
    گائے بھینسوں کی بجائے سبزیوں سے دودھ حاصل کرنے کا خیال سب سے پہلے ڈاکٹر ایچ بی فرینکلن کو آیا۔ جو آج کل مندرجہ بالا کمپنی کے ٹیکنیکل ڈائرکٹر ہیں۔ انہوں نے ایسی مشینیں بنائیں جو اول تو پودوں میں سے موزوں اجزاء نکالتی ہیں پھر ان اجزاء میں سے سیال مادہ کشید کرتی ہیں۔ اور یہ سیال مادہ پھر پلامل دودھ بنانے کے کام آتا ہے۔ مسٹر فرنیکلن نے بتایا کہ موجودہ مشینوں کے ذریعہ ہم پودوں میں سے ۸۰ تا ۸۵ فیصد پروٹین کشید کرتے ہیں۔ لیکن جوں جوں ترقی ہو گی ہے مقدار ۹۰ فی صد ہو جائے گی۔ گویا اس وقت ہم گائے بھینسوں سے بہت آگے ہیں۔ کیونکہ گائے بھینس جتنی پروٹین خوراک میں کھاتی ہیں۔ ان کا محض بیس فیصد دودھ بنتا ہے۔ ڈاکٹر فرینکلن نے خام مواد کے طور پر بے شمار پودوں پر تجربات کیے اور اس نتیجے پر پہنچا کہ کیمیاوی دودھ کے لیے پھلیاں‘ خار دار پودے اور چقندر بہترین خام مواد مہیا کرتے ہیں۔ اگر تازہ سبزیاں نہ ملیں تو سویا بین اس کا نعم البدل ہے۔ کیمیاوی دودھ بنانے والی کمپنی آج کل مختلف تجارتی فرموں سے سبزیاتی پھوک وہ بیکار مواد جو فاضل بچ رہے مثلاً چینی بنانے کے بعد گنے کا پھوک) حاصل کرنے کی کوشش کر رہی ہے۔
    کیمیاوی دودھ ’’پلامل‘‘ اگرچہ اصل دودھ سے زیادہ مہنگا ہے پھر بھی تیزی سے فروخت ہو رہا ہے۔ پلامل برطانیہ بھر میں دوکانوں پر فروخت ہو رہا ہے اور ہسپتالوں کو براہ راست مہیا کیا جا رہا ہے۔ اس کے گاہک زیادہ تر وہ لوگ ہیں جو سبزی خور ہیں یا جو جانوروں کے دودھ کو صحت کے لیے اچھا نہیں سمجھتے ’’پلامل‘‘ چاکلیٹ اور پڈنگ میں بھی عام استعمال ہو رہا ہے اور اب تو مکھن اور پنیر بھی ’’پلامل‘‘ سے بنانے کی تیاریاں مکمل ہو چکی ہیں۔
    ڈاکٹر فرنیکلن نے بتایا کہ دوسرے ممالک اس نئے کیمیاوی دودھ میں بے حد دلچسپی لے رہے ہیں اور افریقہ‘ جنوبی امریکہ‘ یورپ‘ مشرق بعید کینیڈا اور سوئیڈن کے لوگ اس کے متعلق بے شمار استفسارات کر رہے ہیں۔ نیوزی لینڈ کو تو ’’پلامل‘‘ بڑی مقدار میں مہیا بھی کیا جا چکا ہے۔ اس کی برآمد اس لیے بھی زیادہ آسان ہے کہ بند ڈبوں میں دودھ غیر معینہ مدت تک محفوظ رہتا ہے۔ اصل میں ڈاکٹر فرینکلن کا خیال ہے کہ کامیابی کے بعد دنیا بھر کے لوگوں کو کیمیاوی دودھ بنانے کا طریقہ بتا دیا جائے تا کہ لوگ مقامی طور پر اس کو بنا سکیں۔ خاص طور پر ان ممالک میں جہاں کے لوگوں کی خوراک میں پروٹین بہت کم ہے۔ اب ڈاکٹر فرینکلن اس بات کا جائزہ لے رہے ہیں کہ مختلف کارخانوں میں جو سبزیاں فاضل رہ جاتی ہیں انہیں اس دودھ کے بنانے میں استعمال کیا جائے۔ ان کا خیال ہے کہ گنے کے پھوک سے بہترین ’’پلامل‘‘ تیار کیا جا سکتا ہے اور اس پر لاگت بھی کافی کم ہو گی۔ اس کی کامیابی کی صورت میں چینی کے کارخانوں کے ساتھ پلامل کے کارخانے بھی لگنے شروع ہو جائیں گے۔ ڈاکٹر فرینکلن نے مزید بتایا کہ ’’پلامل‘‘ بنانے کے دوران جو چیز فاضل رہ جاتی ہے اس کی بہترین کھاد بنتی ہے۔@ 
   دود ھـ سائنس کی روشنی میں
    دودھ ایک سیال مرکب ہے۔ جس کی رنگت سفید‘ ذائقہ عمدہ اور ایک مخصوص قسم کی مرغوب بو ہوتی ہے۔ دودھ کے اجزاء میں سے کوئی جزو تہ نشین نہیں ہوتا ہے۔ نیلی رنگت والا دودھ خراب ہوتا ہے یا تو اس سے مکھن نکالا گیا ہوتا ہے یا اس میں جراثیم وغیرہ ہوتے ہیں۔ اس کا کیمیاوی اثر ایمفوٹیرک (Emphoteric) ہے یعنی نہ تیزابی اور نہ نمکین۔ اس کا وزن متناسبہ یا وزن مخصوصہ (Speciphic Gravity ) ۱۰۳۰ تا ۱۰۳۴ درجے ہے۔ جو کہ آلہ مقیاس اللبن (Lectometer)کے ذریعے سے معلوم کیا جاتا ہے۔ یہ شیشی کی نالی  کا بنا ہوا آلہ ہوتا ہے جو اوپر سے بند ہوتا ہے اور نیچے پارہ بھرا ہوا ہوتا ہے۔ اس پر مختلف درجے لگے ہوئے ہوتے ہیں۔ دودھ سے گلاس بھر کر آلہ کو اس میں چھوڑ دیتے ہیں۔ دودھ کی سطح جس درجے تک ہو اس کو پڑھ لیتے ہیں وہی درجہ متناسبہ ہے۔ یہ وزن متناسبہ تقریباً ۶۰ درجہ فارن ہیٹ کی حرارت پر ہوتا ہے۔ درجہ حرارت کی کمی بیشی سے درجہ متناسبہ بھی کم و بیش ہو جاتا ہے۔ جس دودھ کا وزن متناسب سے کم ہو اس میں ضرور پانی کی آمیزش ہوتی ہے۔ جب دودھ سے بالائی اتاری جائے تو اس کا وزن مخصوصہ بڑھ جاتا ہے اور پھر جب اس میں پانی ملا دیا جائے تو پھر اصلی حالت پر آ جاتا ہے۔ یا کچے دودھ میں سے مکھن نکال کر اس میں قدرے کھانڈ اور پانی ملانے سے اس کا وزن درست ہو جاتا ہے۔ اچھے دودھ میں ۸ سے ۱۱ فی صدی تک چکنائی یا مکھن ہوتا ہے جو کہ آلہ مقیاس الزبدہ یعنی مکھن ناپنے کا آلہ (Creamometer)کے ذریعہ سے معلوم کیا جاتا ہے۔ یہ بھی ایک کانچ کی نالی کا بنا ہوا آلہ ہوتا ہے۔ جس پر ۱۰۰ درجوں کے نشان بنے ہوتے ہیں۔ اس میں دودھ بھر کر آٹھ یا دس گھنٹے پڑا رہنے دیتے ہیں۔ اس عرصہ میں مکھن دودھ کے اوپر آ جاتا ہے اور اس کے درجہ کو پڑھ لیتے ہیں۔ اچھے دودھ میں ۸ فیصدی سے کم مکھن نہیں ہونا چاہیے۔
   اجزائے ترکیبی  : دودھ میں تمام وہ اجزاء موجود ہیں جو انسان کی پرورش اور صحت کے لیے ضروری ہیں۔ یہ جسم کے پٹھوں اور دوسرے اعضاء کی پرورش کے لیے پروٹین فراہم کرتا ہے۔ اور دانتوں و ہڈیوں کی تعمیر کے لیے چونا بھی مہیا کرتا ہے۔ اس میں ۱۵ فی صد پروٹین ‘۸ فیصد چونا‘ ۳۲ فی صد فاسفورس اور ۶ فی صد فولاد ہوتا ہے۔ اگر بچوں کو یہ مناسب مقدار میں نہ دیا جائے تو وہ کمزور ہو جاتے ہیں۔ اور ان کی آنکھوں میں خرابی پیدا ہو جاتی ہے۔
   بدن ا نسانی کے لیے چونے کی اہمیت
    یہ ایک مسلمہ بات ہے کہ صحت و تندرستی کے لیے چونا ایک نہایت ہی ضروری چیز ہے۔ اگر جسم کے اندر چونے کی کافی مقدار نہ پہنچے تو تمام بدن رفتہ رفتہ کمزور ہو کر ناکارہ ہو جاتا ہے۔ کیونکہ چونا کے بغیر اعصاب‘ عروق اور ہڈیاں پرورش حاصل نہیں کر سکتیں اور نہ ہی جسم نشوونما حاصل کر سکتا ہے۔ علاوہ ازیں دل اور انتڑیوں کی حرکت کے لیے بھی یہ ایک لازمی چیز ہے۔ چونے کی مدد سے ہی معدہ میں ہاضم عرق پیدا ہوتا ہے۔ اور اسی کی بدولت پیشاب سے تیزابی کیفیت زائل ہوتی ہے۔
    اس لیے دودھ کا پینا انسانی مشینری کے لیے تیل کی طرح ہے۔ علاوہ ازیں اور بھی کئی ضروری اجزاء اس میں پائے جاتے ہیں۔ جو کہ صحت انسانی کی پر بہار وادی کے لیے باران رحمت کا کام دیتے ہیں۔ اس لیے یہ قطعی فیصلہ ہے کہ دودھ ایک نہایت مفید اور مکمل انسانی غذا ہے۔ جس شخص کو اللہ توفیق دے اسے ضرور اس نعمت سے بہرہ اندوز ہونا چاہیے۔
   خراب دودھـ کے خطرناک نتا ئج
    جہاں عمدہ دودھ حفظان صحت کی پابندی کرتے ہوئے استعمال کرنا آب حیات مانا گیا ہے۔ وہیں خراب دودھ کا استعمال گلستان صحت پر باد خزاں بھی بن جاتا ہے۔ گو کھانے پینے کی ہر ایک چیز میں حفظان صحت کے قواعد کی پابندی ضروری ہے۔ مگر دودھ کے متعلق تو بہت زیادہ حزم و احتیاط کی ضرورت ہے۔ کیونکہ دودھ بہت جلد اپنے گرد کی مضر چیزوں کا اثر قبول کر لیتا ہے۔ چنانچہ اگر کچے دودھ کے برتن کو مریض کے کمرے میں رکھ دیا جائے تو اطبائے جدید کے نزدیک مرض کے جراثیم فوراً دودھ کے اندر شامل ہو جاتے ہیں اور اس پر مستزادیہ کہ دودھ میں مضر صحت اور مہلک جراثیم کے نشونما پانے کی استعداد زیادہ ہے۔ چنانچہ ہم آپ کی آگاہی کے لیے اس کو ذرا تفصیل سے لکھتے ہیں۔
   بازاری دودھـ کی کیمیائی دیکھـ بھال
    متواتر تحقیقات سے یہ بات پایہ ثبوت تک پہنچ چکی ہے۔ کہ دوکانوں پر فروخت ہونے والے دودھ کے اندر سرد ترین موسموں میں ایک قطرہ دودھ میں بیس ہزار بیکٹریا کا اوسط ہے۔ یہ تعداد معتدل موسم میں تقریباً ساٹھ ہزار اور گرم موسم میں ساڑھے تین لاکھ تک پہنچ جاتی ہے۔ اگر ایسے دودھ کی صراحی میں جو موزوں حرارت میں رکھی ہو۔ آدھی درجن بیکٹریا داخل ہو جائیں تو ایک معمولی عرصہ میں پانچ لاکھ تک پہنچ جاتے ہیں۔ اور ۴۸ گھنٹہ کے بعد صرف ایک جرثومے کے بچوں کی تعداد اٹھائیس کروڑ پندرہ لاکھ تک ہو سکتی ہے ۔ اللہ اکبر ! اس سے صاف نتیجہ نکالا جا سکتا ہے۔ کہ ذرا سی بے احتیاطی کرنے سے دودھ جیسی چیز زہر بن جاتی ہے۔ جس سے نا معلوم کس قدر شخص نہنگ اجل کا لقمہ بن جاتے ہیں۔ اسی بنا پر محققین جدید نے کچے دودھ کے استعمال سے ہی روک دیا ہے۔ اور اسے صحت کے لیے نقصان دہ بتایا ہے۔ ورنہ حقیقت یہ ہے کہ اگر نہایت احتیاط سے دودھ نکالا جائے تو اس جیسی کوئی چیز مقوی نہیں ہے۔
    سوال یہ پیدا ہوتا ہے۔ کہ دودھ خام ذرا سی لاپرواہی سے بگڑ جاتا ہے تو اس کی درستی کا کوئی علاج ہے یا نہیں؟ جواباً عرض ہے کہ دودھ کو جوش دے لینا ہی دودھ کی صفائی کا بہترین طریقہ ہے۔ اس سے تپ محرقہ‘ پیچش‘ سرخ بخار‘ سل وغیرہ کے جراثیم ہلاک ہو جاتے ہیں۔ لہٰذا دودھ کو جوش دیے بغیر نہ پینا چاہیے۔
    عام طور پر لوگ اس دودھ کو زیادہ پسند کرتے ہیں۔ جو بہت دیر تک پکتا رہا ہو۔ اسی بنا پر مادہ اور کھویا وغیرہ ایجاد ہوئے ہیں۔ لیکن نئی معلومات سے پتہ چلا ہے کہ دودھ کو ہلکی حرارت پر پکانا نہایت نقصان دہ ہے۔ کیونکہ ہلکی ہلکی حرارت دیتے رہنے سے مفید اجزاء ضائع ہو جاتے ہیں۔ لہٰذا اس سے بھی احتراز کرنا چاہیے۔
   دود ھـ کو جوش د ینے کا طر یقہ
    دودھ کو آگ پر محض اتنی دیر رکھیں کہ پانچ منٹ تک کھولتا رہے۔ پھر فوراً اتار کر سرد کر لیں۔ اب دوبارہ اس کو ذرا سا گرم کرنا بھی نقصان دہ ہے۔ اس سے وٹامن ضائع ہو جاتے ہیں۔$ 
   @ دودھ کی اقسام
    $چونکہ ہم نے اس کتاب کے اندر بکری‘ بھیڑ‘ گائے ‘ بھینس اونٹنی اور عورت کے دودھ کے ذریعے بہت سی بیماریوں کا علاج لکھا ہے۔ لہٰذا ابتداء میں نہایت ہی اختصار کے طور پر ان کا علیحدہ علیحدہ ذکر کیا جاتا ہے۔
   گائے کا دود ھـ
    چونکہ گائے کی میعاد حمل انسان کی طرح نو ماہ ہے۔ اس لیے اکثر حکماء کے نزدیک انسان کی طبیعت کے موافق گائے کا دودھ زیادہ آتا ہے۔ مگر چونکہ عورت کے دودھ کی نسبت اس میں شکر نمکیات اور پانی کی مقدار کم ہوتی ہے اور چکنائی و پنیر کے اجزاء زیادہ ہوتے ہیں۔ لہٰذا یہ بچے کے لیے موافق نہیں ہوتا۔ اگر ضرورت بھی ہو تو اس میں قدرے پانی اور کھانڈ ملا کر پلانا چاہیے۔
    گائے کے دودھ کو بہت زیادہ مدت تک استعمال کرنا سنگ گردہ و مثانہ‘ برص و بہق میں مبتلا کر دیتا ہے اور جوئیں بکثرت پیدا ہو جاتی ہیں۔ بلغمی مزاج والوں کو خام دودھ مضر ہے۔
   بھینس کا دود ھـ
    اس کا دودھ غلیظ اور ثقیل ہوتا ہے۔ اس میں چکنائی اور پنیر کے اجزاء زیادہ ہوتے ہیں۔ تجربہ کار حکیموں کا بیان ہے کہ بھینس کا دودھ زیادہ پینا انسان کو فہم و تدبر و عقلی شگافیوں سے بے بہرہ کر دیتا ہے۔ واللہ اعلم۔
   بکری کا دود ھـ
    خون کی اصلاح و درستی کے لیے جیسا مفید اور اعلیٰ بکری کا دودھ ہے ایسا اور کسی چیز کا نہیں۔ کیونکہ بکری کا چارہ اکثر ایسی بوٹیاں اور درخت بنتے ہیں جو کہ بے حد مصفیٰ خون ہیں لہٰذا اس کا اثر دودھ میں ہوئے بغیر نہیں رہتا۔ چنانچہ بکری کے دودھ سے ماء الجبن کرنے سے بفضلہ آتشک‘ خارش‘ داد چنبل‘ وغیرہ امراض کا قلع قمع ہو جاتا ہے۔ ماء الجبن کا طریقہ علیحدہ لکھ دیا گیا ہے۔
   ہدایت
    بکری کا دودھ کچا نہیں پینا چاہیے کیونکہ اس سے جوئیں پڑ جاتی ہیں اور جسم سے بکری کی بدبو آنے لگتی ہے۔ مگر دو چار جوش دے کر پینے سے یہ نقص رقع ہو جاتا ہے۔
   بھیڑ کا دودھـ
    یہ دودھ بھینس کے دودھ کی طرح غلیظ اور مقوی ہوتا ہے۔ اس میں چکنائی بہت زیادہ ہوتی ہے۔ لیکن زیادہ پیتے رہنے سے جسم میں بدبو آنے لگتی ہے اور بدن میں جوئیں پڑ جاتی ہیں اور مرطوب مزاج کے آدمی کو خارش بھی ہونے لگتی ہے۔
   او نٹنی کا دودھـ
    اونٹنی کا دودھ بے حد رقیق اور لطیف اور اس کا ذائقہ قدرے نمکین ہوتا ہے۔ بکری کی طرح چونکہ اونٹنی بھی بے شمار قسم کے خار دار درختوں اور بوٹیوں کو کھاتی ہے لہذا اس کا دودھ بھی بہت سی بیماریوں کے لیے مفید ہے۔ اس کے پینے سے اکثر دست آتے ہیں نیز پیشاب کھل کر آتا ہے۔ مرض استسقاء نیز ورم طحال کو مفید ہے۔ بعض امراض میں اونٹنی کے دودھ سے ماء الجبن تیار کیا جاتا ہے۔ اور وہ بھی بکری کے دودھ کی طرح مفید ہوتا ہے۔ لیکن مریضان تپ دق اور سوداوی امراض والوں کو اونٹنی کا دودھ مضر ہے۔
   گدھی کا دودھـ
    گدھی کا دودھ حکیموں کے نزدیک تپ دق اور سل والوں کیلئے بے حد مفید ہے۔ اس میں چکنائی و پنیر کے اجزاء کم ہوتے ہیں ۔مگر شیرینی (شکر) زیادہ ہوتی ہے۔ اس لیے عورت کے دودھ کے مشابہ ہوتا ہے اور کمزور بچوں کے موافق آ جاتا ہے۔
   گھوڑی کا دودھـ
    یہ دودھ گرم و تر ہے۔ مگر لوگ اس کو سرد خیال کرتے ہیں۔ کیونکہ بوجہ حرارت کے گھوڑی کا بچہ دھوپ میں لیٹا رہتا ہے۔ جس سے عام لوگوں کو غلط فہمی ہو جاتی ہے۔
   عورت کا دود ھـ
    دوسرے درجہ میں سرد تر ہے۔ یہی وہ مبارک چیز ہے جس کے ذریعہ ہم پل کر جوان ہوئے ہیں۔ عورت کا دودھ بھی بہت سی بیماریوں کے لیے مفید ہے۔ عورت کے دودھ میں شکر کی مقدار بہت زیادہ ہوتی ہے۔
   خالص دود ھـ کی پہچان
    اس کے لیے ایک آلہ ایجاد ہوا ہے جس کا ذکر کیا جا چکا ہے۔ یہاں صرف ایک دو عام فہم اور سادہ طریقے بیان کیے جاتے ہیں۔
   (۱)	 خالص دودھ کی نسبت ملاوٹ والا دودھ بہت جلد خراب ہو جاتا ہے۔
   (۲)	 ہاتھ کو صاف کر کے ایک انگلی دودھ میں ڈالیں۔ اگر دودھ سے بھری رہے تو خالص ورنہ ناخالص۔
   (۳)	 شیشے کے صاف گلاس میں دودھ بھر کر رکھیں۔ اگر دودھ صاف اور گاڑھا ہو۔ ذائقہ عمدہ رنگ سفید ہو اور کوئی چیز تہ نشین نہ ہو تو دودھ خالص ہو گا۔ ورنہ نہیں۔ واللہ اعلم۔
   دود ھـ د وہنے میں احتیاطیں
    دودھ دوہنا کوئی معمولی کام نہیں ہے۔ گو یہ سچ ہے کہ ایک شخص دودھ نکالنا سیکھ سکتا ہے۔ لیکن ہر ایک شخص ایک کامیاب دوہا (دوہنے والا) نہیں بن سکتا۔ امریکہ اور یورپ میں جہاں دودھ نکالنا ایک ہنر سمجھا جاتا ہے۔ ایک ہوشیار دوہا پانچ سو روپیہ ماہوار تک کما لیتا ہے۔ یہ لوگ ڈیری فارموں میں جا کر فی منٹ ڈیڑھ سیر کے حساب سے دودھ نکالتے ہیں اور تقریباً مسلسل اڑھائی گھنٹہ تک کام میں لگے رہتے ہیں۔ لیکن اب اس کام کے لیے مشینیں ایجاد ہو گئی ہیں۔
   ہدایات
   (۱)	  دودھ دوہنے سے پیشتر اپنے ہاتھوں اور جانور کے تھنوں کو صابن سے یا کم از کم گرم پانی سے نہایت اچھی طرح دھو کر صاف کر لینا چاہیے۔
   (۲)	 جس برتن میں دودھ نکالا جائے اس کو بھی روزانہ دھونا چاہیے۔
   (۳)	 دودھ نکالنے سے پہلے دودھ والے جانور کو پیار کرنا چاہیے۔ اس کے بدن پر ہاتھ پھیرنا چاہیے۔ اس سے حیوان بہت محبت کرتا ہے۔ مگر دودھ دوہنے والا ایک ہی نہ ہونا چاہیے۔ ورنہ اسی کے ہاتھ پڑ جائے گا۔
   (۴)	 اکثر لوگ پستانوں کو دھونے کی بجائے محض گیلا کر لیتے ہیں جو کہ بہت خطر ناک ہے۔ اس سے شیردان پر لگی ہوئی غلاظت دودھ میں شامل ہو جاتی ہے۔ لہٰذا ایسے لوگوں کو چاہیے کہ گیلا کرنا بھی چھوڑ دیں۔ یہ نسبتاً بہتر ہے۔ چنانچہ امریکہ کے مشہور ماہر ڈیری فارم مسٹر لارنس لکھتے ہیں ’’میرا خیال تھا تھنوں کے گیلے کیے بغیر دوہنا ٹھیک نہیں۔ لیکن تجربہ سے معلوم ہو گیا ہے کہ یہ میری غلطی تھی۔ خشک تھنوں سے دودھ نکالنا زیادہ بہتر ہے گو اس سے چند روز دقت سی معلوم ہوتی ہے۔ لیکن عادت پڑ جانے کے بعد فائدہ معلوم ہوتا ہے۔
   (۵)	 دودھ جلد جلد نکالنا چاہیے کیونکہ یہ ثابت شدہ بات ہے کہ جس قدر جلد نکالا جائے اتنا ہی زیادہ ہوتا ہے۔ آہستہ آہستہ دودھ نکالنے والے بالکل کم دودھ حاصل کر پاتے ہیں۔
   (۶) 	جانوروں کے تھنوں میں دودھ بالکل نہیں چھوڑنا چاہیے۔ اس سے نہ صرف یہ کہ دودھ کم نکلتا ہے بلکہ حیوان جلد دودھ دینے سے رک جاتا ہے۔ نیز بیمار ہونے کا اندیشہ ہے۔
   کچے دود ھـ کو کس طرح رکھنا چاہیے
    دودھ دوہنے کے متعلق چند بیش بہا ہدایات لکھے جانے کے بعد اس امر کی ضرورت باقی رہ گئی کہ دودھ کو کس طرح رکھنا چاہیے۔ اور دودھ کتنی مدت کے بعد استعمال کرنا چاہیے۔ لہٰذا ذیل میں چند انمول ہدایات لکھی جاتی ہیں۔
   (۱)	 اگر خام دودھ رکھ کر استعمال کرنے کی تمنا ہو تو اسے بوتل میں ڈال کر برف کے اندر دبا دینا چاہیے۔ اگر برف نہ مل سکتی ہو تو دودھ کے گرد کپڑا پانی میں تر کر کے لپیٹ دینا چاہیے۔
   اس ترکیب سے دوپہر تک دودھ خراب نہیں ہوتا۔
   (۲)	 دودھ کے برتن کے پاس اگر کوئی بدبودار چیز پڑی ہوئی ہو تو اس کی وجہ سے فوراً دودھ میں بدبو سرایت کر جائے گی۔ لہٰذا دودھ کو بودار چیزوں سے ہمیشہ علیحدہ رکھیں۔
   (۳)	 تانبے اور پیتل کے برتنوں میں دودھ بہت جلد خراب ہو جاتا ہے۔ لہذا بجز قلعی کرا لینے کے ان میں دودھ کو نہ رکھا کریں۔ ورنہ دودھ نقصان دے گا یا مٹی کے پختہ برتنوں میں ڈال کر رکھنا چاہیے۔
   دود ھـ کے استعمال میں غلطی
    بعض اصحاب ایسی انمول نعمت کے فوائد سے محض اس وجہ سے محروم رہتے ہیں کہ ان کے زعم میں دودھ ان کی طبیعت کے موافق نہیں آتا۔ کیونکہ دودھ سے انہیں بدہضمی ہو جاتی ہے۔ بھوک نہیں لگتی۔ کھٹے ڈکار آنے لگتے ہیں۔ لہٰذا میں اس غلط فہمی کا بھی ازالہ کر دینا چاہتا ہوں دراصل ایسا بہت کم وقوع پذیر ہوتا ہے۔ بلکہ دودھ پینے کے قواعد و اصول کی بے علمی سے ایسی شکایت کرنے کی نوبت آتی ہے۔ ایسے لوگ یا تو دودھ کو اس وقت پیتے ہیں جب کہ وہ پڑے پڑے خراب ہو گیا ہو یا غٹ غٹ چڑھاتے جاتے ہیں۔ یہی وجہ ہے کہ ان کو دودھ ہضم نہیں ہوتا۔ دودھ کی صحیح ترکیب ہم عرض کرتے ہیں۔
   دود ھـ پینے کا صحیح طر یقہ
    منہ کا تھوک قدرت نے اس لیے پیدا کیا ہے کہ اس سے غذا کے ہضم ہونے میں مدد ملے۔ چنانچہ تحقیقات جدید سے یہ بات ثابت ہو چکی ہے کہ لعاب دہن ایک بہترین ہاضم چیز ہے۔ لہٰذا دودھ کو اس طرح پینا چاہیے کہ منہ میں ایک گھونٹ لے لی اور اس کو منہ میں ایک دو مرتبہ کلی کی طرح حرکت دے کر نگل لیا جائے۔ اس طریقہ سے جو دودھ پیا جائے گا وہ ہرگز ہضم ہوئے بغیر نہ رہے گا۔ اس ترکیب سے چونکہ لعاب دہن دودھ میں شامل ہو کر معدہ میں جاتا ہے۔ اس لیے اس کو کمزور سے کمزور معدہ کا شخص بھی بخوبی ہضم کر سکے گا۔ بس یہی راز کی بات ہے جس کو صفحہ دل پر نوٹ کر لینا چاہیے۔$ 
   @ دودھ کو ہضم کرانے والی چند اکسیری ادویات
 $  دودھ پینے کی جو ترکیب گذشتہ سطور میں بیان کی گئی ہے وہ ایسی ہے کہ اس سے بغیر مزید جھنجھٹ کے دودھ کافی مقدار میں ہضم ہو جاتا ہے۔ لیکن تاہم ذیل میں چند ہاضم شیر ادویات بھی بیان کی جاتی ہیں۔ جو کہ بفضلہ بڑی معرکۃ الارا ہیں۔
   (۱)	 اگر دودھ پیتے ہی پاخانہ کی حاجت ہو جاتی ہو تو مندرجہ ذیل دوا کا استعمال کرانا چاہیے۔
    ھوالشافی :  ۵ تولہ سوہاگہ لے کر شاہترہ سبز آدھ سیر میں یا نہ ملنے کی صورت میں محض سادہ پانی میں گھول کر آگ پر پکائیں۔ جب پانی خشک ہو کر سوہاگہ بریاں ہو جائے تو اس کو کھرل میں ڈال کر اور باریک پیس کر سنبھال رکھیں اور بوقت ضرورت اس میں سے دو رتی دوا لے کر آدھ سیر دودھ میں شامل کر کے پلائیں۔ اس سے انشاء اللہ دودھ ہضم ہو جائے گا اور بھوک بھی بحال رہے گی۔ بے حد ہاضم شے ہے۔ 
    (۲) سوڈا واٹر جس میں کافی مقدار کے اندر گیس شامل ہو دودھ سے چوتھائی حصہ شامل کر کے پلانے سے انشاء اللہ دودھ ہضم ہو جائے گا۔ خصوصاً ایسے اشخاص کے لیے جن کو دودھ پینے کے بعد قے‘ متلی یا پیٹ میں گڑا گڑاہٹ کی شکایت ہو جاتی ہے۔ ان کے لیے بہت مفید ہے۔
    (۳)ھوالشافی : افیون خالص ۱ ماشہ‘ میٹھا تیلیہ مصفی ۱ ماشہ‘ کشتہ فولاد ۵ رتی‘ کشتہ ابرک سیاہ ۶ رتی‘ تمام ادویات کو گائے کے دودھ کی آمیزش کے ہمراہ دیا کریں۔ زیادہ سے زیادہ دن میں چار گولیاں دی جا سکتی ہیں۔ روزانہ آدھ پائو دودھ بڑھاتے جائیں اور دودھ کے سوائے کوئی چیز کھانے کو نہ دیں۔ اس طریقہ سے پلانا مرض سنگرہنی کے لیے اکسیر ہے۔ 
    (۴) یہ نسخہ ہمیں ایک شاہی طبیب کی بیاض سے حاصل ہوا تھا۔ جو کہ دودھ کو ہضم کرانے میں بڑا ہی لاجواب ہے۔ اس کے استعمال سے ۱۸ سیر دودھ ہضم ہو جاتا ہے۔ صاحب نسخہ دو روپیہ فی گولی کے حساب سے فروخت کیا کرتے ہیں۔ مقوی باہ غضب کا ہے بھوک بے حد پیدا کرتا ہے۔ چونکہ اس کی ترکیب کافی لمبی ہے لہذا آپ کو محض حوالہ دینا کافی خیال کرتے ہیں کہ ہم نے یہ نسخہ کنزالمجربات جلد دوم کے آخری حصہ طبی صندوقچہ میں درج کیا ہے۔ وہاں ملاحظہ فرما لیں۔ 
    (۵) چونا ان بجھ جو پانی میں بھگو کر نتار لیں اور اس نتھرے ہوئے پانی کو دودھ میں ملا کر پلائیں۔ تو دودھ ہضم ہو جاتا ہے۔$ 
   @ دود ھـ سے امراض کا علاج
    اب ہم ایک ایسی جامع تدبیر عرض کرتے ہیں جس سے تمام بدنی بیماریوں کا علاج بفضلہ تعالیٰ بڑی کامیابی سے کیا جا سکتا ہے۔ امریکہ میں اب دودھ سے علاج کرنے کے لیے ایسے شفا خانے کھولے گئے ہیں جن میں ہر مایوس سے مایوس بیمار کا علاج دودھ ہی سے کیا جاتا ہے۔ جن کو وہ اپنی اختراع دماغی کارہین منت سمجھتے ہیں۔ حالانکہ یہ ایک ناقابل تردید حقیقت ہے کہ یہی علاج جس کو وہ اپنی تجویز کہتے ہیں۔ قبل ازیں حکماء یونان کا طریق عمل رہ چکا ہے۔ چنانچہ شیخ بوعلی سینا نے بھی اپنی لاجواب و زندہ جاوید کتاب کے اندر اس عمل کا ذکر کیا ہے۔
   بہر کیف یہ علاج اطبائے قدیم کی طرف سے ہو یا جدید کی جانب سے ہم نے تو مفید شے کو قبول کرنا ہے۔ لہٰذا چند تمہیدی باتیں درج ذیل ہیں۔
   (۱)	 علاج کرانے سے پیشتر دو روز تک مریض کو فاقہ کرائیں اور فاقہ کے روز مریض کو ۵ سیر سے ۷ سیر تک پانی پلائیں۔ اس طریقہ سے معدہ اور آنتوں وغیرہ کی صفائی ہو جائے گی اور مریض دودھ سے استفادہ کرنے کے قابل ہو جائے گا۔
   (۲)	 دوران علاج میں بجز دودھ کے اور کوئی چیز نہ کھانی چاہیے۔ چونکہ دودھ میں غذائیت بھی پورے طور پر موجود ہے۔ لہٰذا اس میں کوئی تکلیف کی بات نہیں ہے۔
   (۳)	 اگر مرض شدید ہو تو دوران علاج میں مریض کو پورا آرام دینے کی کوشش کریں اور خفیف مرض کی حالت میں اگر دودھ سے علاج کرنا ہو تو پھر معمولی کام کاج کرتے رہنے میں بھی کوئی حرج نہیں۔
   (۴) 	علاج کے دنوں میں مریض کو ہشاش و بشاش رہنا ضروری ہے۔
   علاج کا طر یقہ
    پہلے دن ہر گھنٹہ کے بعد مریض کو آدھ سیر دودھ تازہ خام پلائیں اور تین سیر دودھ بلا میٹھے پلا کر روک دیں۔ دوسرے روز آٹھ گھنٹہ میں چار سیر دودھ پلانے کی ہدایت کریں اور اس کے بعد جس قدر ہضم ہو سکے بڑھاتے رہیں۔ اس ترکیب سے بعض لوگ ایک دن میں بیس بیس سیر دودھ ہضم کرنے لگتے ہیں اور بعض  سیر سے ۷ سیر تک بمشکل پیتے ہیں۔ غرضیکہ یہ اپنی اپنی طبیعت پر موقوف ہے۔
   ہدایات
   (۱)	 علاج شروع کرنے کے بعد بعض اشخاص کو بے چینی‘ گھبراہٹ‘ پیچش یا پیٹ میں گڑ بڑ ہونے لگتی ہے۔ بعض کو بالعموم شام کے وقت ایسا معلوم ہوتا ہے گویا پیٹ تن گیا ہے۔ اور اس قدر بھر گیا ہے کہ اب مزید ایک گھونٹ پینے کی بھی گنجائش نہیں ہے۔ ان سب عوارضات کا علاج یہ ہے کہ درمیان میں ایک دن فاقہ کر کے پھر دودھ پینا شروع کر دیں۔ اس ترکیب میں چند روز میں سب طبیعتوں کو دودھ موافق آ جاتا ہے۔ بس خدا کی ذات دافع آفات پر بھروسہ کر کے علاج کو جاری رکھیں۔ انشاء اللہ کچھ مدت میں تمام بیماریاں بدن سے نکل جائیں گی اور جسم بچوں کی طرح ملائم اور خوبصورت ہو جائے۔ چہرہ پر سرخی آ جائے گی اعضائے رئیسہ طاقتور ہو جائیں گے۔ حافظہ تیز ہو جائے گا بھوک لگنے لگے گی۔ غرضیکہ انسان پورا تندرست ہو جائے گا۔
   (۲)	 دودھ کو پانی کی طرح غٹ غٹ کر کے نہ چڑھائیں بلکہ اس طریقہ سے پئیں جس سے لعاب دہن دودھ میں شامل ہوتا رہے۔
   (۳)	 دودھ کے برتن کو برف کے اندر یا کم از کم پانی سے بھیگے ہوئے کپڑے میں لپیٹ کر رکھیں۔ اور ۵ گھنٹہ تک یہی دودھ استعمال کریں۔ ازاں بعد نئے تازہ دودھ کا انتظام کریں۔ خراب دودھ سے بجائے فائدہ کے نقصان ہو گا۔
   و زن بڑھا نا
    جسم کا وزن بڑھانے کے لیے بھی اور کوئی خاص ترکیب نہیں بلکہ یہ ترکیب ہی ہے جس کا ذکر ہو چکا ہے۔ اس ترکیب سے دن بدن جسم میں خون پیدا ہو کر وزن بڑھنے لگتا ہے۔ بلکہ بعض افراد کا تو فی ہفتہ آدھ سیر اور سیر سیر تک وزن بڑھ جاتا ہے۔@ 
   @ دودھ کے پر کیف کھانے اور مٹھائیاں
    گویہ ایک طبی کتاب ہے اور اس میں ہم دودھ کے طبی فوائد بیان کریں گے۔ لیکن تاہم ذیل میں صرف چند پر کیف و لذیذ کھانوں اور مٹھائیوں کی تراکیب بھی بیان کی جاتی ہیں۔ جو نہ صرف یہ کہ انتہائی لذیذ ہیں۔ بلکہ طبی لحاظ سے بھی مفید ہیں۔ امید ہے کہ ارباب ذوق بنا کر فیض یاب ہوں گے۔
   بادام کی کھیر
    مغز بادام پائو بھر لے کر گرم پانی میں بھگو دیں اور کچھ دیر کے بعد اس کا چھلکا اتار ڈالیں۔ بعد ازاں چاقو سے اس کے چاولوں کے برابر ٹکڑے بنا لیں اور پھر دو سیر دودھ ہلکی آگ پر پکائیں۔ جب تقریباً نصف سیر دودھ جل جائے تو مغز بادام ڈال دیں اور چمچہ سے ہلاتے رہیں۔ جب دودھ گاڑھا ہو جائے اور مغز بادام و دودھ مل جائیں۔ تو اس وقت تخم الائچی اور روح کیوڑہ ڈال کر نیچے اتار لیں اور اس وقت کھانڈ آمیز کر کے طشتریوں میں ڈال دیں۔ اور ذرا سرد ہونے پر اوپر چاندی کے ورق لگا کر رکھیں۔ اعلیٰ درجے کی لذیذ اور مقوی دماغ کھیر ہے۔
   سپیشل کھیر 
   یہ نہایت لذیذ اور مفید کھیر ہے
   ترکیب یہ ہے کہ چاول نہایت عمدہ بیس تولہ لے کر سیر بھر عرق گلاب میں تر کر کے تین گھنٹہ تک رکھیں۔ پھر تولیہ میں باندھ کر رکھ دیں۔ تا کہ خشک ہو جائیں۔ بعد ازاں پائو بھر گھی میں بھون کر سرخ کر لیں اور اس کے بعد بھینس کے تین سیر دودھ میں پکائیں۔ پکنے پر قدرے روح کیوڑہ‘ الائچی وغیرہ ڈال کر اتار کر ۵ چھٹانک کھانڈ ملا کر طشتریوں میں رکھ دیں اور اوپر سونے یا چاندی کے ورق چسپاں کر کے پستہ کتر کر ڈالیں اور تناول فرمائیں۔
   دود ھـ کی جھاگ یا د و لت کی چاٹ
    بابو غلام بنی صاحب ملازم سفری ڈاک خانہ جو ایک مشہور مصنف گزرے ہیں۔ لکھتے ہیں کہ جب میں پہلی مرتبہ تبدیل ہو کر دہلی گیا تو بازار میں ایک شخص کو دیکھا جو رکاربیوں میں ایک سفید جھاگ بھر کر فروخت کر رہا تھا۔ اور ’’دولت کی چاٹ‘‘ کا نعرہ لگا کر لوگوں کو اپنی طرف متوجہ کرتا تھا۔ ایک نئی چیز دیکھ کر میرا دل بھی للچایا۔ میں نے بھی ایک پلیٹ خریدی لیکن چونکہ اس کے کھانے کا طریقہ تو آتا نہ تھا۔ اس لیے یونہی کھانے کو منہ چلایا تو سب داڑھی میں لگی رہ گئی۔ شرماتے شرماتے کھانے کا طریقہ پوچھا تو انہوں نے بتلایا کہ صرف ایک انگلی سے چاٹو چنانچہ میں نے چاٹنا شروع کیا۔ نہایت لذیذ اور ذائقہ دار معلوم ہوئی۔ مجھے تو دولت کی چاٹ کی ایسی چاٹ لگی کہ روپیہ ماہوار کی چاٹ چاٹنے لگا۔ جب شوق زیادہ بڑھا تو بنانے کی ترکیب سیکھ لی جو کہ درج ذیل ہے۔
    ایک سیر دودھ میں دو تولہ سمندر جھاگ کے اندر کاگودا باریک پیس کر ملا دو۔ پھر جب اس کوبلوئیں گے تو گاڑھی گاڑھی جھاگ اٹھے گی۔ اس کو لے کرر کابیوں میں ڈالتے جائو۔ لطف کی بات یہ ہے کہ یہ جھاگ جوں کی توں پڑی رہتی ہے اور حل ہونے میں نہیں آتی۔ اس میں کھانڈ نہیں ملانی چاہیے۔ یہ نہایت ضروری ہے۔@ & 
